---
title: "Dzień Dawcy Szpiku – znaczenie dawstwa szpiku"
url: "https://www.dkms.pl/dawka-wiedzy/o-fundacji-dkms/dzien-dawcy-szpiku-znaczenie-dawstwa-szpiku"
---

# Dzień Dawcy Szpiku – znaczenie dawstwa szpiku

## Oddawanie szpiku jest ważne i potrzebne, a Dzień Dawcy Szpiku to święto, które podkreśla ogromne znaczenie Dawców. 

**Dawca szpiku kostnego to szansa na nowe życie. Oddawanie szpiku jest ważne i potrzebne, a Dzień Dawcy Szpiku to święto, które podkreśla ogromne znaczenie Dawców. Dowiedz się, jak zostać Dawcą Szpiku i jak zorganizować Dzień Dawcy online, w firmie czy dla bliskiej Ci osoby.**


### Oddawanie szpiku – nowi Dawcy są wciąż potrzebni!


Czy wiesz, że co 40 minut ktoś w Polsce dowiaduje się, że choruje na nowotwór krwi lub inną chorobę układu krwiotwórczego? **Znalezienie Dawcy Szpiku, czyli osoby, której krwiotwórcze komórki macierzyste są zgodne z komórkami osoby chorej, nie jest łatwe**. Jedynie 25% chorych znajduje Dawcę Szpiku w rodzinie. Pozostali, czyli aż 75% osób chorujących na nowotwory krwi, takie jak białaczka czy chłoniak, musi poszukiwać Dawcy niespokrewnionego.


Przeszczepienie krwiotwórczych komórek macierzystych z krwi obwodowej lub szpiku kostnego od zgodnego Dawcy jest często jedyną szansą na zdrowie i drugie życie Pacjenta. DKMS od lat buduje bazę Dawców Szpiku – **im większa jest liczba osób zarejestrowanych w bazie potencjalnych Dawców, tym większe są szanse na znalezienie ,,bliźniaka genetycznego’’**. Z tego powodu tak istotne jest ciągłe powiększanie bazy Dawców o nowe osoby, które mogą stać się realnymi Dawcami Szpiku.


### Dzień Dawcy Szpiku – możesz go zorganizować


Dzień Dawcy Szpiku obchodzony jest **13 października**, czyli w miesiącu Świadomości Idei Dawstwa Szpiku. To święto wszystkich Dawców Szpiku i leczenia nowotworów krwi. Jest obchodzone w Polsce od 2002 roku.


Dzień Dawcy Szpiku nie musi odbywać się tylko 13 października. Możesz go zorganizować dla bliskiej osoby, która zachorowała na nowotwór krwi lub stworzyć wirtualne wydarzenie czy Dzień Dawcy Szpiku w firmie.


### Wirtualny Dzień Dawcy Szpiku


Zorganizuj Dzień Dawcy, gdziekolwiek jesteś – potrzebujesz tylko dostępu do internetu i telefonu lub komputera, by stworzyć [Wirtualny Dzień Dawcy Szpiku](https://www.dkms.pl/dzialaj/wirtualne-dni-dawcy). Wystarczy, że napiszesz coś o sobie, ustawisz cel akcji i zaangażujesz bliskich do udostępniania informacji o Akcji\-Rejestracji. Rozpowszechniaj informacje o Wirtualnym Dniu Dawcy, by jak najwięcej osób mogło dowiedzieć się o rejestracji. Motywuj innych do działania i powiększaj bazę potencjalnych Dawców Szpiku o nowe osoby!


### Dzień Dawcy Szpiku dla Pacjenta


Ktoś z rodziny lub znajomych zachorował na nowotwór krwi lub inną chorobę układu krwiotwórczego i będzie wymagał transplantacji szpiku? Możesz zorganizować [Dzień Dawcy Szpiku dla konkretnego Pacjenta](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta), czyli przykładowo dla bliskiej Ci osoby. Utwórz w internecie wydarzenie informujące o rejestracji Dawców Szpiku w celu szukania ,,bliźniaka genetycznego’’ dla danego Pacjenta i wszystkich innych chorych poszukujących Dawcy. Na naszej stronie możesz w kilku krokach wpisać najważniejsze informacje i stworzyć Dzień Dawcy, by jak najwięcej osób dowiedziało się o akcji. Następnie odezwiemy się do Ciebie i uruchomimy Twój Wirtualny Dzień Dawcy.


### Dzień Dawcy Szpiku w Twojej firmie


Działania CSR (Corporate Social Responsibility) nie są Ci obce? A może po prostu pracujesz w firmie i chcesz zrobić coś dobrego? Niezależnie od tego, czy jesteś pracownikiem dużej korporacji, średniej wielkości przedsiębiorstwa czy rodzinnego biznesu, możesz zorganizować [Dzień Dawcy Szpiku w swojej firmie](https://www.dkms.pl/dzialaj/pomoz-inaczej/dzien-dawcy-szpiku-w-firmie). Pomożemy Ci zorganizować akcję rejestracji Dawców w Twojej organizacji i dostarczymy niezbędne materiały.


Aktualnie, ze względu na sytuację epidemiologiczną, możesz zorganizować Wirtualny Dzień Dawcy w firmie, by poinformować współpracowników o możliwości rejestracji w bazie potencjalnych Dawców.


### Jak zostać Dawcą Szpiku?


#### Rejestracja w bazie DKMS przez internet


[Zamów bezpłatny pakiet rejestracyjny](https://www.dkms.pl/dzialaj/zostan-dawca) – wyślemy do Ciebie pałeczki do pobrania wymazu z wewnętrznej części policzka oraz formularz rejestracyjny. **Zrób wymaz w domu, wypełnij formularz i odeślij pakiet**. Twój wymaz zostanie przebadany w celu określenia cech istotnych z punktu widzenia doboru Dawcy i Biorcy, między innymi oznaczone będą antygeny zgodności tkankowej HLA. Po weryfikacji Twojego wymazu i wprowadzeniu danych do bazy stajesz się potencjalnym Dawcą.


#### Najbliższe Regionalne Centrum Krwiodawstwa i Krwiolecznictwa


Możesz udać się do najbliższego Regionalnego Centrum Krwiodawstwa i Krwiolecznictwa. **Wystarczy mieć ze sobą dowód osobisty, wypełnić formularz i deklarację**. Nie musisz się wcześniej rejestrować czy być na czczo.


#### Wydarzenia i akcje prozdrowotne


Innym sposobem na dołączenie do bazy potencjalnych Dawców są akcje prozdrowotne, podczas których możesz zarejestrować się na miejscu – robiąc wymaz i wypełniając niezbędne formularze.


Obecnie, ze względu na pandemię, organizacja wydarzeń i akcji szerzących ideę oddawania szpiku jest ograniczona. Możesz zarejestrować się bezpiecznie w domu, zamawiając [pakiet rejestracyjny online](https://www.dkms.pl/zarejestruj-sie-teraz) na naszej stronie.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!


[Gazeta Dobra 2023(8,08)](https://assets-eu-01.kc-usercontent.com:443/bed48093-082e-0109-4b5f-7bdadab5eedd/81db6efa-a013-4e67-9237-c4dd80bf3d8f/Gazeta%20Dobra_2023_FINAL.pdf)
