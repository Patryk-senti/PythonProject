---
title: "Układ krwiotwórczy człowieka: jak powstaje krew i co produkuje?"
url: "https://www.dkms.pl/dawka-wiedzy/o-nowotworach-krwi/uklad-krwiotworczy-czlowieka-jak-powstaje-krew-co-produkuje"
---

# Układ krwiotwórczy człowieka: jak powstaje krew i co produkuje?

## W organizmie ludzkim jest od 5,5 do 6 litrów krwi. To ona odpowiada za dostarczanie tlenu i substancji odżywczych do wszystkich komórek organizmu. Jest też w stanie wykrywać czynniki, które są szkodliwe dla organizmu i skutecznie z nimi walczyć. Gdzie powstaje krew i jak działa układ krwiotwórczy? 

### Co to jest krew?


Krew to nic innego, jak jeden z płynów ustrojowych. W organizmie człowieka znajduje się około 5 litrów krwi (średnio 5,5\-6 litrów). 


### Jakie są główne funkcje krwi?


* dostarczanie do tkanek tlenu i substancji odżywczych,
* odprowadzanie z tkanek produktów przemiany materii,
* przenoszenie aktywnych związków biologicznych, np. hormonów z gruczołów do narządów,
* obrona organizmu przed bakteriami i wirusami.


Krew to płynna tkanka odgrywająca ważną rolę\- pozwala utrzymać organizm przy życiu. Jeśli dojdzie do znacznej utraty krwi, niezbędne może być przeprowadzenie transfuzji. W przeciwnym razie, może dojść nawet do śmierci. Właśnie dlatego krew jest tak pożądana przez szpitale i centra krwiodawstwa, które nieustannie narzekają na jej brak.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Elementy krwi


Krew składa przede wszystkim z krwinek czerwonych, czyli erytrocytów. Mniej liczne są krwinki białe (leukocyty) i płytki krwi (trombocyty). Wszystkie wymienione elementy krwi są zawieszone w osoczu, czyli części płynnej krwi. **Za co odpowiadają poszczególne elementy krwi?**


#### 1\. **Krwinki czerwone (erytrocyty)**


Główny składnik krwinek czerwonych to hemoglobina. Białko to, w którego skład wchodzą również atomy żelaza, bierze główny udział w transporcie tlenu do wszystkich komórek organizmu. Krwinki czerwone i osocze transportują też dwutlenek węgla do płuc, skąd jest wydalany.


#### 2\. Krwinki białe (leukocyty)


Leukocyty pełnią funkcję obronną organizmu. To naturalni obrońcy przed różnymi intruzami. Leukocyty niszczą nie tylko bakterie, ale też grzyby, wirusy, a nawet komórki nowotworowe. Pomagają również w skutecznej walce z pasożytami.


#### 3\. Płytki krwi (trombocyty)


Trombocyty czuwają nad prawidłowym krzepnięciem krwi. Jeśli dojdzie do urazu, trombocyty, wraz ze znajdującym się w osoczu fibrynogenem, w miejscu uszkodzenia tworzą skrzep, tworząc naturalny „plaster” tamujący krwawienie.


#### 4\. Osocze


Osocze w większości, bo aż w 90%, składa się z wody. Oprócz wody, można w nim znaleźć kwasy tłuszczowe, jony( n.p. sód, potas, chlorki), cholesterol, witaminy, białka itp. Osocze odpowiada za transport substancji odżywczych do tkanek i bierze udział w reakcjach obronnych organizmu. Ponadto, osocze odpowiada za utrzymanie stałego ciśnienia i pH komórek.


### Gdzie powstaje krew?


Składniki krwi produkowane są w szpiku kostnym. W określonych warunkach i sytuacjach produkcja komórek krwi może być większa niż normalnie. Wzrost liczby krwinek nazywamy "cytozą" lub "filią". W zależności od typu komórek, których nadmiar obserwujemy, można mówić o erytrocytozie, leukocytozie i trombocytozie. Dodatkowo w zależności od rodzaju białych krwinek, których liczba przekracza normę mówić możemy o eozynofilii, bazofilii, neutrofilii, monocytozie i limfocytozie. Zmniejszona liczba białych krwinek to leukopenia, a płytek krwi to trombocytopenia. W przypadku zmniejszenia liczby krwinek czerwonych częściej używamy określenia "niedokrwistość" czy "anemia", które odnoszą się do zmniejszonego stężenia hemoglobiny. Żeby dokładnie określić, jakie zmiany nastąpiły w liczbie czy wyglądzie komórek, wykonuje się rozmaz krwi.


### Gdzie i jak powstaje krew?


Proces powstawania komórek krwi ma charakter ciągły. Stare elementy krwi ulegają rozpadowi, a w ich miejsce tworzone są nowe, które je zastępują. Tym sposobem, każdego dnia powstają miliony krwinek czerwonych, białych i płytek krwi. Gdzie powstaje krew? U dorosłej osoby przede wszystkim w szpiku kostnym. Niektóre rodzaje krwinek białych powstają lub dojrzewają i nabierają swoich funkcji również w śledzionie, węzłach chłonnych i w układzie siateczkowo\-śródbłonkowym. Cały proces powstawania krwi to hemopoeza. **Hemopoeza obejmuje trzy główne kierunki:**


1\. **Erytropoezę** – w jej trakcie powstają krwinki czerwone,


2\. **Leukopoezę** – w tym procesie wytwarzane są krwinki białe,


3\. **Trombopoezę** – w tej części powstają płytki krwi.


W okresie płodowym krew jest wytwarzana w wątrobie. Po urodzeniu, za produkcję komórek krwi odpowiada [szpik kostny](https://www.dkms.pl/pl/szpik-kostny-jak-pracuje-fabryka-krwinek), który wytwarza je z komórek macierzystych.


### Układ krwiotwórczy – komórki macierzyste


Komórki, z których powstają krwinki to krwiotwórcze komórki macierzyste. Najbardziej prymitywne z nich to komórki wielopotencjalne. Czym różnią się od pozostałych? Są samoodnawialne i potrafią się różnicować. Samoodnowa polega na tym, że są w stanie wytwarzać komórki podobne do siebie. Oznacza to, że z komórek krwiotwórczych powstają kolejne komórki krwiotwórcze. Z kolei różnicowanie to zdolność do tworzenia komórek bardziej funkcjonalnych, w prostszych słowach – z krwiotwórczej komórki macierzystej może powstać każdy rodzaj krwinek .


[Komórki macierzyste](https://www.dkms.pl/pl/szpik-czy-komorki-macierzyste) są niezwykle ważne – bez nich nie można byłoby przeprowadzić przeszczepu szpiku. Jeszcze do niedawna szpik był jedynym źródłem komórek krwiotwórczych. Z czasem jednak udało się opracować metodę, dzięki której można uzyskać komórki krwiotwórcze z krwi obwodowej, po wcześniejszym podaniu odpowiednich leków. Jeśli mamy do czynienia z przeszczepem szpiku od Dawcy niespokrewnionego, w około 90%przypadków komórki krwiotwórcze są pobierane z krwi obwodowej. Jest jeszcze jeden sposób na pobranie komórek krwiotwórczych – z krwi pępowinowej. W krwi pępowinowej jest dużo komórek krwiotwórczych, jednak przy porodzie z pępowiny pobiera się małą ilość krwi, co jest znacznym utrudnieniem do przeprowadzenia zabiegu.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


