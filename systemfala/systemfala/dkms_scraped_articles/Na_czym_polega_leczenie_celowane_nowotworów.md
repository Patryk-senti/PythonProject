---
title: "Na czym polega leczenie celowane nowotworów?"
url: "https://www.dkms.pl/dawka-wiedzy/o-nowotworach-krwi/na-czym-polega-leczenie-celowane-nowotworow"
---

# Na czym polega leczenie celowane nowotworów?

## Leczenie celowane nowotworów to stosunkowo nowa metoda terapii, która z jednej strony pozwala na skuteczniejsze niszczenie komórek nowotworowych, a z drugiej - powoduje mniej skutków ubocznych dla Pacjenta. Jak wygląda leczenie celowane? Co to jest i jakich efektów można się po nim spodziewać?

### Terapia celowana – co to jest? Leczenie celowane w onkologii


Leczenie celowane to terapia, która polega na zastosowaniu leku działającego na konkretny czynnik wywołujący chorobę. Jeśli mówimy o chorobach zakaźnych – wtedy jest to czynnik infekcyjny, natomiast **w terapii celowanej dobór leku następuje na podstawie wyizolowanego czynnika etiologicznego zakażenia oraz na bazie oceny jego lekowrażliwości (czyli odpowiedzi czynnika na konkretne leczenie).** W podobnej sytuacji mówimy o antybiotykoterapii celowanej. Takie leczenie istotnie decyduje o skuteczności terapii, pod warunkiem, że w procesie jej planowania zostały uwzględnione właściwości farmakokinetyczne oraz farmakodynamiczne leku. Aby móc zastosować taką metodę, należy w prawidłowy sposób pobrać, transportować i zbadać materiał biologiczny pozyskany od Pacjenta.


**Terapia celowana w onkologii czy hematologii to z kolei metody, które mogą wykryć i zahamować dalszy rozwój i namnażanie się komórek** na podstawie odpowiednich markerów czy białek produkowanych i obecnych na komórkach nowotworowych, często zidentyfikowanych na poziomie molekularnym.


### Czym terapia celowana molekularnie różni się od klasycznej chemioterapii?


**Chemioterapia wykorzystywana w leczeniu nowotworów opiera się na działaniu cytostatyków – czyli leków niszczących komórki wykazujące szybką i gwałtowną proliferację.** Taką charakterystykę – a więc szybkie namnażanie się – wykazują komórki nowotworowe, ale również inne komórki w naszym ciele (w tym komórki wytwarzane przez szpik kostny, komórki nabłonka czy komórki odpowiedzialne za wzrost włosów). **Problem z chemioterapią polega na tym, że cytostatyki nie działają wybiórczo – niszczą zarówno komórki nowotworowe, jak i zdrowe komórki**, co jest przyczyną wielu skutków ubocznych (od problemów hematologicznych, poprzez wypadanie włosów, aż po zmiany skórne i kłopoty z funkcjonowaniem układu pokarmowego).


**Z kolei leczenie celowane w chorobach nowotworowych – w tym chorobach hematologicznych (nowotwory krwi) w znacznie mniejszym stopniu oddziałuje na komórki zdrowe w ludzkim organizmie.** Terapia celowana jest więc **bardziej precyzyjna i skuteczna, ponieważ projektuje się ją indywidualnie dla każdego Pacjenta**. Można powiedzieć, że leczenie celowane jest leczeniem „szytym na miarę”. Oczywiście terapie celowane są cały czas ulepszane – wraz z rozwojem biologicznych badań molekularnych, uwzględniających sekwencjonowanie genów i wykrywanie konkretnych chromosomów (czy zmian w ramionach chromosomów) przyczyniających się do procesu nowotworzenia, **terapie celowane będą coraz bardziej precyzyjne i będą cechowały się coraz większą skutecznością**, przy jednoczesnej minimalizacji ryzyka wystąpienia skutków ubocznych.


### Terapia celowana – kiedy może zadziałać?


**Obecnie terapię celowaną molekularnie wykorzystuje się w leczeniu między innymi takich nowotworów, jak:** czerniak, rak piersi, rak jelita grubego, nowotwory w obrębie głowy i szyi, rak jajnika, rak trzonu macicy, rak żołądka, rak uroterialny pęcherza moczowego, niedrobnokomórkowy rak płuca, mięsak podścieliska układu pokarmowego.


**W przypadku chorób hematoonkologicznych, leczenie celowane może być obecnie stosowane w:** przewlekłej białaczce szpikowej, przewlekłej białaczce limfocytowej, w niektórych postaciach ostrej białaczki limfoblastycznej, w szpiczaku plazmocytowym, a także w terapii chłoniaków.


### Leczenie celowane nowotworów \- leki wykorzystywane w terapii


Terapia celowana jest wciąż nową metodą, która w wielu dziedzinach nadal podlega badaniom. **Całe planowanie leczenia rozpoczyna się od badania profilu nowotworowego, do którego niezbędne jest wykorzystanie metod z dziedziny biologii molekularnej. Jest to konieczne, by określić, gdzie znajduje się źródło choroby, jaka mutacja genu lub jakie białko za nią odpowiada.** Później dobiera się terapię celowaną (lek, schemat podawania) – odpowiednio do wykrytej mutacji. Badania genetyczne potwierdzają, czy wybrana metoda leczenia jest zasadna.


**W leczeniu celowanym nowotworów stosuje się:**


* **przeciwciała monoklonalne (mAb) –** to leki biologiczne, które wykazują selektywną aktywność wobec określonych antygenów, które są obecnie na komórkach nowotworowych. Wśród takich leków wyróżniamy: Rytuksymab (stosowany w chłoniakach CD20\+); Brentuksymab Vedotin (stosowany w chłoniaku Hodgkina CD30\+); Gemtuzumab ozogamycyny (ostre białaczki szpikowe CD33\+); Alemtuzumab (przewlekła białaczka limfocytowa CD52\+; stwardnienie rozsiane); Cetuksymab (stosowany w raku głowy i szyi oraz w raku jelita grubego), Panitumumab (rak jelita grubego), Trastuzumab (rak piersi, rak żołądka) i inne;
* **inhibitory kinaz**. Pierwszym lekiem z zakresu terapii celowanej, wprowadzonym do praktyki był **Imatynib** (lek z kategorii inhibitorów kinazy tyrozynowej), u chorych na przewlekłą białaczkę szpikową. Może on doprowadzić nawet do remisji molekularnej choroby – jest stosowany od prawie 20 lat z pozytywnymi skutkami. Inne, **przykładowe leki:**
* Dasatynib, Nilotynib, Ponatynib, Bosutynib (inhibitory kinazy tyrozynowej podobnie jak Imatynib, zastosowany w leczeniu przewlekłej białaczki szpikowej); Ruksolitynib (przewlekła choroba przeszczep p/gospodarzowi – cGvHD); Enkorafenib i Bynimtynib (inhibitor kinaz RAF, stosowany w leczeniu raka jelita grubego i czerniaka), Dabrafenib (również inhibitor kinaz RAF, stosowany w leczeniu czerniaka), Wemurafenib (inhibitor kinazy BRAF \- leczenie czerniaka), Afatynib (inhibitor kinazy tyrozynowej \- leczenie niedrobnokomórkowego raka płuca), Olaparyb (inhibitor konkretnych polimeraz poli\-ADP\-rybozy \- leczenie raka jajnika) i inne.


**Stosunkowo nową grupą leków celowanych są leki bipolarne, czyli zawierające od razu 2 cele molekularne. Przykładem takiego leku jest blinatumomab (Blincito).** Substancjami czynnymi blinatumomabu są: przeciwciało, które przyłącza się do białka (CD19\) występującego na powierzchni komórek białaczkowych w ostrej białaczce limfoblastycznej, ale także przeciwciało, które wiąże się z białkiem (CD3\) występującym na powierzchni limfocytów T, które mogą niszczyć chore komórki. Blinatumomab działa więc jako „most” łączący limfocyty T – niszczące komórki białaczkowe z komórkami nowotworowymi z linii limfocytów typu B.


Najnowszą zaś technologią i terapią celowaną jest rodzaj terapii komórkowej, zwanej **CAR\-T.** Jest to technologia, która polega na produkcji genetycznie zmodyfikowanych i ukierunkowanych limfocytów T tak, aby skutecznie zidentyfikowały i wyeliminowały komórki nowotworowe, także te, które były oporne na pozostałe metody terapeutyczne, też po allotransplantacji szpiku. Obecnie leczenie technologią CAR\-T rozwija się także w Polsce i można zastosować w określonych sytuacjach u Pacjentów do 25\. roku życia. Zarejestrowane są takie produkty jak: Kymriah (leczenie ostrej białaczki limfoblastycznej i chłoniaków DLBCL); Yescarta (W leczeniu DLBCL i PMBCL); Tecartus (chłoniaki z komórek płaszcza – MCL, jeszcze niedostępna w Polsce).


### Leczenie celowane molekularnie i komórkowe – możliwe skutki uboczne


Podobnie jak każda inna terapia, również leczenie celowane nowotworów może nieść ze sobą skutki uboczne – są one jednak mniej intensywne i znacznie bardziej przewidywalne, niż w przypadku klasycznej chemioterapii. **Wśród najczęściej występujących działań negatywnych można wyróżnić:**


* upośledzenie odporności i infekcje;
* zespół uwalniania cytokin;
* toksyczność narządową: zmiany skórne – w tym zarówno suchość skóry, jak i pojawienie się zmian przypominających zmiany trądzikowe (głównie w obrębie twarzy, szyi i karku, pleców oraz klatki piersiowej). Niekiedy pojawiają się także przebarwienia, a pacjenci odnotowują zwiększoną wrażliwość skóry na słońce;
* neurotoksyczność;
* zapalenie błony śluzowej przewodu pokarmowego i biegunka;
* kardiotoksyczność (kardiomiopatia, nadciśnienie tętnicze, incydenty zakrzepowo\-zatorowe);
* powikłania metaboliczne (podniesienie poziomu glukozy we krwi, zwiększony poziom cholesterolu i trójglicerydów, ryzyko hipomagnezemii \- niedoboru magnezu);
* powikłania endokrynologiczne (niedoczynność i nadczynność tarczycy).


Oczywiście w przypadku wystąpienia działań niepożądanych, które zaburzają proces leczenia i znacząco utrudniają Pacjentowi funkcjonowanie lub prowadzą do pogorszenia jego stanu zdrowia, **lekarz prowadzący ma możliwość zarówno modyfikacji dawki, jak i schematu stosowania terapii celowanej, a dodatkowo wprowadzenia leczenia dolegliwości pojawiających się jako skutki uboczne**.


**Źródła:**


1\. Polskie Towarzystwo Onkologii Klinicznej oraz Fundacja Tam i z Powrotem, Co warto wiedzieć. Leczenie celowane chorych na nowotwory, wyd. Primopro, Warszawa 2022


2\. EMA (European Medicines Agency) \- Blincyto (blinatumomab). Przegląd wiedzy na temat leku Blincyto i uzasadnienie udzielenia pozwolenia na dopuszczenie do obrotu w UE, aktualizacja: 06\.2021


3\. B. Cybulska\-Stopa, K. Piejko, R. Pacholczak, M. Domagała\-Haduch, A. Drosik\-Kwaśniewska i inni, Immunoterapia czy terapia celowana w pierwszej linii leczenia chorych na zaawansowane/rozsiane czerniaki z obecnością mutacji BRAF \- analiza jednoośrodkowa \[w:] Onkologia w Praktyce Klinicznej \- Edukacja, tom 6, 4/2020


4\. Terapia celowana molekularnie. Onkologia personalizowana \[w:] zwrotnikraka.pl, 07\.09\.2017


5\. WUM, Celowana terapia emiterami cząstek alfa do walki z nawrotem glejaków \[w:] Medycyna Praktyczna, 06\.10\.2023


6\. Red. B. Ambroziewicz, Medycyna personalizowana w onkologii \- dobre praktyki z Wielkiej Brytanii \[w:] glospacjenta.pl, 01\.10\.2019


7\. M. Stelmach, Terapie celowane przyszłością leczenia raka jelita grubego \[w:] termedia.pl, 12\.05\.2021


