---
title: "Informacje o stanie zdrowia Pacjenta po przeszczepieniu"
url: "https://www.dkms.pl/o-pobraniu/kontakt-z-pacjentem/informacje-stanie-zdrowia-pacjenta-po-przeszczepieniu"
---

# Informacje o stanie zdrowia Pacjenta po przeszczepieniu

## Jeśli jesteś Dawcą faktycznym i oddałeś komórki macierzyste dla Pacjenta chorującego na nowotwór krwi, możesz zastanawiać się, czy możliwe jest uzyskanie wieści o jego stanie zdrowia po przeszczepieniu.  

**CZY I KIEDY MOŻESZ UZYSKAĆ INFORMACJE O STANIE ZDROWIA BIORCY?**


Za pośrednictwem Fundacji, będziesz mógł uzyskać ogólną i anonimową informację na temat stanu zdrowia Biorcy. Jest jednak jeden warunek, **regulacje prawne kraju Pacjenta muszą zezwalać na ich przekazywanie.** 


W większości przypadków informacje można uzyskać najwcześniej po 3 miesiącach   

od przeszczepienia. O kolejne dane możemy dopytywać w określonych odstępach czasu. Zazwyczaj po 12 i 24 miesiącach od przeszczepienia. Są jednak kraje, które mają inne regulacje i do ich zasad musimy się dostosować.


Na przykład, w przypadku Pacjentów z Wielkiej Brytanii, Brazylii, Macedonii wnioskować o pierwsze wieści możemy po upływie 6 miesięcy. W niektórych krajach informacje na temat stanu zdrowia są udostępniane automatycznie, np. przez USA po 9 miesiącach, a w przypadku Pacjentów z Belgii po roku. Są również i takie państwa, które nie pozwalają na przekazanie jakichkolwiek informacji o stanie zdrowia Biorcy \- np. Austria.


Pamiętaj jednak, że nawet jeśli regulacje kraju zezwalają na przekazywanie informacji, to ośrodki transplantacyjne nie mają obowiązku ich przekazywać. Zdarza się, że uzyskanie danych jest bardzo trudne a czas odpowiedzi z ośrodków transplantacyjnych różni się między sobą.   

Po przeszczepieniu niektórzy Pacjenci są poddawani dalszemu leczeniu w innych placówkach niż ta, która wykonała transplantację. Taka sytuacja może wydłużyć czas odpowiedzi. 


Konieczne będzie, żebyś uzbroił się w cierpliwość i zaufał nam, że robimy co w naszej mocy,   

aby uzyskać informacje na temat stanu zdrowia Biorcy. Jak tylko otrzymamy wieści, będziemy kontaktować się z Tobą pisemnie lub telefonicznie.


Jeżeli nie chcesz otrzymywać żadnych informacji o stanie zdrowia Pacjenta, poinformuj nas o tym, a nie będziemy ich przekazywać.


Jeśli pobrane od Ciebie komórki zostały przeszczepione, otrzymałeś już od nas maila z informacją czy kraj Pacjenta zezwala na przekazywanie wieści o jego stanie zdrowia. Sprawdź go i w przypadku pytań wróć do nas. 


Mail: popobraniu@dkms.pl


