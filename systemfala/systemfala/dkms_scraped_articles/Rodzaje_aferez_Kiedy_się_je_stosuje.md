---
title: "Rodzaje aferez. Kiedy się je stosuje?"
url: "https://www.dkms.pl/o-pobraniu/pobranie-komorek-macierzystych/rodzaje-aferez-kiedy-sie-je-stosuje"
---

# Rodzaje aferez. Kiedy się je stosuje?

## Afereza jest procedurą pozwalającą na pobranie od Pacjenta krwi oraz usunięcie z niej konkretnego składnika (osocza, krwinek białych, czerwonych lub innych elementów morfotycznych). Aferezę wykorzystuje się przy pobieraniu materiału przeszczepowego od Dawców, jak i w celach terapeutycznych.

#### Co to jest afereza?


**Afereza (określana również mianem aferezy terapeutycznej czy też hemaferezy) to zabieg, dzięki któremu możliwe jest odseparowanie poszczególnych elementów morfotycznych krwi czy osocza z krwi pełnej.** Procedurę tę wykorzystuje się do leczenia chorób, których przyczyną są nieprawidłowości w zakresie funkcjonowania jednego z elementów ludzkiej krwi, a także przy uzyskiwaniu materiału biologicznego od Dawcy dla Biorcy, potrzebującego przetoczenia konkretnego składnika krwi (a nie krwi pełnej).


**Aferezy dzieli się na poszczególne rodzaje, a w tym:**


* **cytaferezy**, w ramach których izolowane są poszczególne komórki krwi (w tym płytki krwi, krwinki białe i czerwone, ale również krwiotwórcze komórki macierzyste);
* **plazmaferezy**, czyli procedury, w ramach których usuwa się z krwi pełnej osocze lub jedynie niektóre jego składniki.


#### Rodzaje aferezy


Tak, jak zostało to wspomniane powyżej, aferezy ogólnie dzieli się na cytaferezy oraz plazmaferezy. W tych grupach również obecne są poszczególne rozróżnienia.


**Cytaferezy dzieli się na:**


* **leukaferezy**, w ramach których izoluje się krwinki białe (tutaj wyróżnia się kolejny podział na granulocytaferezę i limfocytaferezę, polegające kolejno na izolacji z krwi pełnej granulocytów i limfocytów);
* **erytrocytaferezy** – wyodrębnianie z krwi pełnej erytrocytów (krwinek czerwonych);
* **trombocytaferezy** – izolacja trombocytów (płytek krwi);
* procedurę izolacji **komórek macierzystych**.


**Plazmaferezy dzieli się z kolei na:**


* **plazmaferezę leczniczą**, polegającą na usunięciu z organizmu Pacjenta osocza zawierającego czynniki chorobotwórcze oraz przetoczeniu mu płynów zastępczych (albuminy i inne);
* **plazmaferezę selektywną (inaczej – infuzyjną)**, polegającą na filtracji usuniętego z krwi osocza na tak zwanych kolumnach adsorpcyjnych, by pozbyć się niepożądanych składników, a następnie znów połączyć tak przygotowane osocze z krwią i przetoczyć je do Pacjenta.


**Warto również wspomnieć, że plazmaferezę, ze względu na technikę wykonywania, dzieli się na plazmaferezę manualną oraz automatyczną:**


* **plazmafereza manualna** nie jest dostatecznie efektywnym i skutecznym zabiegiem, z uwagi na usuwanie małych ilości osocza z krwi. Polega ona na pobraniu krwi od Pacjenta, odizolowaniu osocza, a następnie przetoczeniu krwi zawierającej jedynie elementy morfotyczne;
* **plazmafereza automatyczna** odbywa się za pomocą specjalnego urządzenia – separatora komórkowego, dzięki któremu możliwe jest pobieranie dużych ilości osocza oraz jednoczesne zastępowanie pobranego materiału substancjami analogicznymi: krystaloidami, albuminami, osoczem pozyskanym od Dawcy.


Każdy rodzaj z opisanych powyżej aferez może być stosowany zarówno w procedurach leczniczych (u chorych), jak i też dla pozyskiwania komórek lub składników osocza od zdrowych Dawców dla chorych, w celu przygotowania preparatów krwiopochodnych.


#### Kiedy stosuje się aferezy?


Aferezy stosuje się głównie w postępowaniu terapeutycznym i leczniczym różnych chorób – w tym w leczeniu nowotworów czy schorzeń autoimmunologicznych. I tak:


* **plazmafereza lecznicza** może być stosowana jako leczenie z wyboru w niektórych chorobach – w tym w zespole Goodpasture’a z przeciwciałami przeciwbłonowymi czy w zespole Guillain\-Barré. Jako leczenie wspomagające plazmafereza wdrażana jest z kolei przy układowym zapaleniu naczyń czy też w niektórych przypadkach szpiczaka mnogiego, kiedy ilość białka monoklonalnego w surowicy stanowi zagrożenie dla życia chorego.
* **erytrafereza lecznicza** wykorzystywana jest w leczeniu czerwienicy prawdziwej, nadkrwistości wtórnej i w innych, określonych wskazaniach medycznych;
* **trombocytafereza lecznicza** znajduje zastosowanie w terapii znacznej trombocytozy (towarzyszącej przykładowo nadpłytkowości samoistnej) i w innych sytuacjach klinicznych;
* **leukafereza lecznicza** stosowana jest, gdy liczba leukocytów jest bardzo wysoka (przekraczająca setki tysięcy) i jednocześnie powoduje objawy leukostazy (rodzaj zaburzenia krążenia krwi zagrażający życiu Pacjenta).


**Aferezy u osób zdrowych w celu pozyskiwania preparatów krwiopochodnych:**


* **plazmafereza** – kiedy potrzebne są składniki osoczowe (czynniki krzepnięcia, białka, immunoglobuliny lub samo osocze);
* **erytrocytaferezy, trombocytaferezy** – w celu przygotowania preparatów (koncentratów) czerwonokrwinkowych lub płytkowych od dawców krwi (KKCz – koncentrak krwinek czerwonych, KKP – koncentrat krwinek płytkowych) w celach transfuzji chorym wymagającym uzupełnienia braku (niedokrwistości, małopłytkowości, zabezpieczenia do zabiegów chirurgicznych);
* **leukafereza** – u Dawców krwiotwórczych komórek macierzystych (czyli dawców szpiku), u dawców granulocytów lub limfocytów.


**Warto dodać, że pomimo teoretycznego, szerokiego zastosowania plazmaferezy u Pacjentów, wciąż istnieje niewiele badań w pełni potwierdzających jej skuteczność.** Należy zaznaczyć, że efekty takiego leczenia zależą przede wszystkim od czasu wdrożenia terapii (powinno się zrobić to jak najwcześniej po rozpoznaniu choroby i stwierdzeniu możliwości przeprowadzenia plazmaferezy). **Schorzenia, w których omawiana metoda przynosiła efekty i jest rekomendowana przez stanowiska naukowe do jej wdrażania w terapii, to między innymi wspomniane już zespoły Goodpasture oraz Guillain\-Barre, ale również choroba Wilsona, zakrzepowa plamica małopłytkowa i inne.**


#### Powikłania po zabiegu aferezy


**Mimo, iż afereza jest bezpiecznym zabiegiem medycznym, to podobnie jak przy każdej innej procedurze medycznej, mogą wystąpić po niej powikłania i reakcje niepożądane.** Ich nasilenie i rodzaj zależą przede wszystkim od tego, jakie elementy krwi były usuwane z krwi pełnej.


Wśród powikłań wyróżnia się między innymi:


* **powikłania powiązane bezpośrednio z zabiegiem oraz z reakcją stresową**, a w tym: osłabienia i omdlenia przy spadku hemoglobiny, nudności, wymioty, tachykardia, bladość powłok skórnych, zaburzenia oddychania;
* **powikłania anafilaktyczne/reakcje alergiczne** w postaci pokrzywki skórnej, świądu czy też wzrostu temperatury ciała;
* **powikłania związane z wkłuciem obwodowym lub centralnym (wkłucia centralne u Dawców są wykonywane niezmiernie rzadko)**, a w tym: krwiaki, krwotoki, lokalne infekcje, zakrzepica żylna;
* **powikłania powiązane z zaburzeniem gospodarki wodno\-elektrolitowej**, a w tym: hipokalcemia (niedobór wapnia), zawroty głowy, skurcze mięśni, mrowienia twarzy i/lub kończyn, suchość w ustach i inne.


Warto tutaj dodać, że stosowane podczas zabiegu **środki przeciwzakrzepowe również mogą wywołać reakcje niepożądane i przyczynić się do powstawania krwiaków w miejscu wkłucia**. Dodatkowo afereza czasowo wpływa na **osłabienie odporności organizmu Pacjenta**, dlatego po zabiegu należy zachować ostrożność w kontaktach z osobami chorującymi na infekcje sezonowe i inne choroby wirusowe.


**Źródła:**


* [https://www.infona.pl/resource/bwmeta1\.element.psjd\-4a53565c\-d617\-4262\-8d86\-80f5c4468c92](https://www.infona.pl/resource/bwmeta1.element.psjd-4a53565c-d617-4262-8d86-80f5c4468c92)
* <https://journals.viamedica.pl/varia_medica/article/view/66481/49575>
* [https://nefroldialpol.pl/wp\-content/uploads/2021/03/85\-96\.pdf](https://nefroldialpol.pl/wp-content/uploads/2021/03/85-96.pdf)
* [https://enel.pl/enelzdrowie/zdrowie/kiedy\-sie\-stosuje\-plazmafereze\-i\-kiedy\-przynosi\-ona\-korzysci](https://enel.pl/enelzdrowie/zdrowie/kiedy-sie-stosuje-plazmafereze-i-kiedy-przynosi-ona-korzysci)
* [https://www.gov.pl/web/nck/metody\-oddawania\-krwi](https://www.gov.pl/web/nck/metody-oddawania-krwi)
* [https://krwiodawcy.org/metody\-pobierania\-krwi](https://krwiodawcy.org/metody-pobierania-krwi)

