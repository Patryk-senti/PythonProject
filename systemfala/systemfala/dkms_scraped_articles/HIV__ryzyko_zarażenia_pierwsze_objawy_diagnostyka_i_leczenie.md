---
title: "HIV – ryzyko zarażenia, pierwsze objawy, diagnostyka i leczenie"
url: "https://www.dkms.pl/dawka-wiedzy/zdrowy-dawca/hiv-ryzyko-zarazenia-pierwsze-objawy-diagnostyka-oraz-leczenie"
---

# HIV – ryzyko zarażenia, pierwsze objawy, diagnostyka i leczenie

## Problem zarażeń ludzkim wirusem niedoboru odporności (HIV) jest poważnym wyzwaniem dla zdrowia publicznego. W Polsce rocznie rejestruje się średnio 1,2 tysiąca nowych przypadków zakażenia, a globalnie z wirusem HIV żyje około 39 milionów osób.

Wczesne rozpoznanie HIV jest nie tylko kluczowe ze względu na leczenie Pacjentów, ale również zapobieganie rozprzestrzeniania się patogenu.


### Co to jest HIV? Czym jest AIDS?


Wirus nabytego niedoboru odporności (z ang. human immunodeficiency virus – HIV) należy do rodziny retrowirusów. Atakuje on przede wszystkim białe krwinki – komórki układu odpornościowego – które zlokalizowane są we krwi, przewodzie pokarmowym, ośrodkowym układzie nerwowym oraz szpiku kostnym.


Przebieg zakażenia HIV zależy m.in. od:


* stanu zdrowia i uwarunkowań genetycznych zarażonego,
* drogi zakażenia,
* typu wirusa (HIV\-1 lub HIV\-2\).


Na tempo rozwoju zarażenia HIV oddziałuje także to, które komórki układu odpornościowego zostaną zaatakowane jako pierwsze – limfocyty T mające na błonie komórkowej cząsteczkę CD4, monocyty czy makrofagi.


**Zarażenie HIV może przez wiele lat nie dawać żadnych objawów,** a osoba zakażona funkcjonować w społeczeństwie bez świadomości o namnażaniu się wirusa. Średnio po 8\-10 latach od zakażenia HIV, dochodzi do rozwoju zespołu nabytego niedoboru odporności (acquired immunodeficiency syndrome – AIDS).


Warto wiedzieć:AIDS nie jest samodzielną jednostką chorobową – stanowi on zespół objawów wielu chorób. Rozwija się w konsekwencji nieleczonego zakażenia wirusem HIV. Należy zaznaczyć, że nie każda osoba, która jest nosicielem HIV, musi zachorować na zespół nabytego niedoboru odporności.
### Jak dochodzi do zakażenia HIV?


Do zakażenia wirusem HIV może dojść:


* **przez kontakty seksualne niezabezpieczone prezerwatywą** – w tym waginalne, analne, oralne.
* **drogą krwi** podczas używania wspólnych igieł i/lub strzykawek albo zakłucia/skaleczenia zanieczyszczonym ostrym przedmiotem.
* **wertykalnie z matki na dziecko** w okresie ciąży (przez łożysko), porodu lub karmienia piersią.


Aktualnie **wyróżnić można dwa typy wirusa nabytego niedoboru odporności – HIV\-1 oraz HIV\-2\.** Zakażenia pierwszym z nich najczęściej dotyczą mieszkańców krajów rozwiniętych Europy, Ameryki i Azji, w mniejszym stopniu Afryki. Zarażenie postacią HIV\-2 powszechniej występuje w Afryce (przede wszystkim zachodniej) niż w państwach Europy i USA (wykryto jedynie pojedyncze przypadki).


### Wirus HIV – pierwsze objawy i rozwój choroby


Rozwój zakażenia wirusem HIV można podzielić na kilka etapów. Na początku chory przez długi czas nie wykazuje żadnych objawów zarażenia lub dolegliwości są na tyle skąpe i niecharakterystyczne, że trudno je powiązać z zarażeniem HIV.


Po kilku tygodniach od zakażenia HIV mogą wystąpić następujące fazy choroby:


**1\.** **Ostra** **choroba retrowirusowa**


Objawy ostrej choroby retrowirusowej występują nagle, **po ok. 2\-4 tygodniach od zarażenia patogenem** i trwają do 14 dni. Wśród najczęstszych dolegliwości wymienić należy m.in.:


* gorączkę,
* powiększone węzły chłonne szyjne i pod pachami,
* bóle brzucha, biegunkę i nudności,
* bóle mięśniowo\-stawowe,
* bóle gardła i trudności z przełykaniem,
* bóle głowy,
* wysypkę skórną.


Warto nadmienić, iż chory może zmagać się z utratą apetytu, spadkiem masy ciała oraz złym samopoczuciem. U niektórych zarażonych etap ostrej choroby retrowirusowej przebiega w sposób skąpoobjawowy lub bezobjawowy.


**2\. Stadium bezobjawowe**


Faza ta występuje bezpośrednio po ostrej chorobie retrowirusowej. Nie towarzyszą jej żadne objawy. U osób niezdiagnozowanych i nieleczonych stadium bezobjawowe **może trwać od 1,5 roku do nawet 15 lat.**


**3\. Przetrwała uogólniona limfadenopatia**


Przetrwała uogólniona limfadenopatia **rozwija się w końcowym okresie ostrej choroby retrowirusowej.** Jej charakterystycznym objawem jest powiększenie węzłów chłonnych zlokalizowanych w okolicach szyi i pach trwające przez dłuższy czas (ponad 3 miesiące). Na tym etapie chory może skarżyć się na przewlekłe zmęczenie, a także często rozwijające się infekcje pokarmowe, oddechowe i skórne.


**4\. Stadium objawowe zakażenia HIV**


W tym okresie u zakażonego mogą wystąpić takie objawy jak:


* półpasiec,
* różne choroby skóry i błon śluzowych (angiomatoza bakteryjna, leukoplakia włochata, kandydoza, dysplazja oraz rak szyjki macicy),
* listerioza,
* zapalenie narządów miednicy mniejszej,
* gorączka (utrzymująca się dłużej niż 1 miesiąc),
* biegunka (utrzymująca się dłużej niż 1 miesiąc).


U chorego na tym etapie zakażenia wirusem HIV mogą także pojawić się objawy małopłytkowości, charakteryzującej się wybroczynami na podniebieniu, a także neuropatii obwodowej, objawiającej się bólem, drętwieniem i osłabieniem kończyn.


**5\. Pełnoobjawowe AIDS**


W fazie pełnoobjawowego AIDS występują tzw. choroby wskaźnikowe, które rzadko występują u osób, które nie są zarażone HIV. W grupie tej znajdują się m.in.:


* **zakażenia oportunistyczne** (wywołane przez drobnoustroje, które u osób niezakażonych HIV nie powodują chorób), w tym np. kandydoza przełyku, cytomegalia, bakteryjne zapalenie płuc, gruźlica.
* **nowotwory,** w tym np. mięsak Kaposiego, chłoniaki, rak szyjki macicy.
* **zespoły chorobowe,** w tym encefalopatia związana z zakażeniem HIV i zespół wyczerpania.


Pełnoobjawowe AIDS to ostatnie stadium zakażenia wirusem HIV.


Warto pamiętać:Ze względu na to, że osoby zakażone HIV mają osłabioną odporność, są one bardziej narażone na ryzyko zachorowania na raka, szczególnie na mięsaka Kaposiego i nowotwory układu chłonnego, a także raka szyjki macicy, odbytu, płuc i innych organów. Są też bardziej podatne na raka warg, ust, gardła i niektóre rodzaje raka skóry.
### Rozpoznanie zakażenia wirusem HIV


W kwestii ryzyka zakażenia HIV warto zaznaczyć, że nie istnieje wyodrębniona grupa ludzi szczególnie narażonych na ten patogen – **to ryzykowne zachowania doprowadzają do infekcji wirusem nabytego niedoboru odporności.**


W rozpoznaniu zakażenia wirusem HIV wykorzystuje się różne badania, natomiast **najbardziej wiarygodne wyniki dają testy laboratoryjne wykonywane z krwi żylnej.** Podczas dwukrotnie przeprowadzanego badania sprawdza się, czy w pobranej próbce występują:


* przeciwciała anty\-HIV


lub


* przeciwciała anty\-HIV i antygen p24\.


W chwili obecnej zaleca się wykorzystywanie – jako badań przesiewowych – testów IV generacji, które wykrywają przeciwciała anty\-HIV oraz antygen p24\.


**Problemem diagnostycznym we wczesnej fazie zakażenia HIV jest tzw. okno serologiczne.** To okres, w którym testy w kierunku zarażenia patogenem dają ujemny wynik (z powodu braku lub niskiego poziomu przeciwciał przeciwko wirusowi HIV w organizmie). Okno serologiczne może trwać – w zależności od wykonanego testu – od dwóch tygodni do 6 tygodni (klasycznie przyjmowało się, że do sześciu miesięcy). Dlatego, jeśli doszło do sytuacji niosącej ryzyko zakażenia wirusem HIV, badanie przeprowadzone testem IV generacji należy powtórzyć po 6 tygodniach.


Warto wiedzieć:W polskich aptekach dostępne są testy domowe w kierunku zakażenia HIV, które można wykonać z kropli krwi lub śliny. Warto jednak pamiętać, że nie są tak czułe, jak testy laboratoryjne – zarówno ujemny, jak i dodatni wynik należy potwierdzić testem przesiewowym.
#### Co oznacza wynik dodatni testu na HIV?


W przypadku wyniku reaktywnego (dodatniego) testu przesiewowego należy wykonać badanie molekularne (NAAT) w celu potwierdzenia lub wykluczenia zakażenia. Nie zaleca się już powszechnego stosowania testów serologicznych do potwierdzenia zakażenia HIV (np. testów Western Blot).


#### Co oznacza wynik ujemny testu na HIV?


Ujemne wyniki testów przesiewowych nie wymagają weryfikacji, chyba, że zostały wykonane w okienku serologicznym. Wówczas test należy powtórzyć po 6 tygodniach.


#### Gdzie w Polsce można wykonać nieodpłatne badanie w kierunku zakażenia HIV?


Test, bezpłatnie, bez skierowania i anonimowo można zrobić w jednym z wojewódzkich punktów konsultacyjno\-diagnostycznych (PKD). Adresy PKD znajdziesz tu: <https://aids.gov.pl/pkd/> Istnieje także możliwość wykonania badań komercyjnych.


### Wirus nabytego niedoboru odporności HIV – leczenie i rokowania


W leczeniu zakażenia HIV stosuje się tzw. kombinowaną terapię antyretrowirusową (ARV), której celem jest spowolnienie replikacji wirusa w organizmie. **Leczenie stosuje się u każdego zarażonego patogenem – także u Pacjentów niewykazujących żadnych objawów.** Terapia polega na stosowaniu różnych kombinacji leków, w tym m.in. nienukleozydowych inhibitorów odwrotnej tryptazy czy inhibitorów proteazy.


Leczenie przyczynia się do spadku śmiertelności wśród zakażonych HIV, a także pozwala wydłużyć czas pomiędzy pierwszą fazą zarażenia patogenem a pełnoobjawowym AIDS.


Warto wiedzieć:Osoby, u których wykluczono zakażenie HIV, jednak dopuszczających się ryzykownych zachowań, zaleca się włączenie profilaktyki przedekspozycyjnej PrEP (ang. pre\-expoure prophylaxis). Polega na przyjmowaniu dwóch leków w jednej tabletce. Stosowana wg. ustalonych zaleceń może zmniejszyć ryzyko zakażenia HIV o ponad 97%\[1].
#### Czy można całkowicie wyleczyć HIV?


Obecnie dostępne leczenie farmakologiczne nie umożliwia całkowitego wyleczenia osoby zakażonej wirusem HIV. **Celem terapii jest zahamowanie namnażania się wirusa.**


#### Czy jest szczepionka przeciwko HIV?


Na tę chwilę **nie wynaleziono szczepionki** przeciwko wirusowi nabytego niedoboru odporności oraz AIDS.


#### Kiedy można zakończyć leczenie HIV?


Jeżeli lekarz zaleci rozpoczęcie leczenia, musi być ono kontynuowane nieprzerwanie do końca życia chorego. Warto pamiętać, że nieleczone zarażenie HIV prowadzi do zgonu u ok. 90% Pacjentów w ciągu kilku lat.


### Metody o potwierdzonej skuteczności w zapobieganiu HIV


By zapobiec zakażeniu HIV, warto pamiętać, iż najskuteczniejszą formą ochrony jest unikanie ryzykownych zachowań. Do metod o potwierdzonej skuteczności w zapobieganiu HIV można ponadto zaliczyć:


* używanie prezerwatyw,
* ograniczenie liczby partnerów seksualnych oraz unikanie przygodnych kontaktów seksualnych,
* wykonanie badania w kierunku HIV (i innych zakażeń przenoszonych drogą płciową) przed podjęciem współżycia seksualnego,
* wykonywanie badania w kierunku zakażenia HIV i innych chorób przenoszonych drogą płciową co 3 miesiące u osób, u których stwierdza się duże ryzyko zarażenia patogenami,
* korzystanie z programów wymiany igieł, strzykawek i innego sprzętu,
* leczenie substytucyjne w przypadku uzależnienia od opioidów albo skierowanie do ośrodków terapii uzależnień,
* profilaktykę poekspozycyjną (po narażeniu na materiał zakaźny),
* profilaktykę przedekspozycyjną PrEP,
* stosowanie odpowiedniego leczenia w czasie porodu i po porodzie u zakażonej matki oraz noworodka\[2].


Warto pamiętać, iż do zakażenia HIV nie może dojść np. poprzez korzystanie ze wspólnych talerzy, szklanek czy sztućców z osobą zarażoną, ale też m.in. przez uprawianie sportu, dotyk czy podczas kontaktów towarzyskich.


### Gdzie szukać informacji dla osób zakażonych HIV?


Osoby zakażone wirusem HIV mogą szukać rzetelnych i sprawdzonych informacji na takich stronach internetowych jak np.:


* https://www.gov.pl/web/zdrowie/informacje\-dla\-osob\-zakazonych\-hiv,
* https://aids.gov.pl/,
* https://www.hiv\-aids.edu.pl/.


Dodatkowo chorzy na HIV mogą zwrócić się o pomoc do doradców PKD.


### Wirus HIV a dawstwo szpiku


Osoba zakażona wirusem HIV nie może zarejestrować się w bazie potencjalnych Dawców szpiku.


Bibliografia:


* <https://aids.gov.pl/>
* [https://www.ptnaids.pl/images/pliki/aids\_2023\-zakladki.pdf](https://www.ptnaids.pl/images/pliki/aids_2023-zakladki.pdf), strony 36\-40 oraz strony 58\-61
* [https://www.gov.pl/web/zdrowie/informacje\-dla\-osob\-zakazonych\-hiv](https://www.gov.pl/web/zdrowie/informacje-dla-osob-zakazonych-hiv)
* [https://www.hiv\-aids.edu.pl/](https://www.hiv-aids.edu.pl/)
* <https://www.cdc.gov/hiv/basics/index.html>
* [https://cancer\-code\-europe.iarc.fr/index.php/pl/12\-sposobow/szczepienie\-i\-zakazenia/inne\-zakazenia\-powiazane\-z\-rakiem/ludzki\-wirus\-niedoboru\-odpornosci\-hiv/3593\-jaki\-jest\-zwiazek\-miedzy\-ludzkim\-wirusem\-niedoboru\-odpornosci\-hiv\-a\-rakiem](https://cancer-code-europe.iarc.fr/index.php/pl/12-sposobow/szczepienie-i-zakazenia/inne-zakazenia-powiazane-z-rakiem/ludzki-wirus-niedoboru-odpornosci-hiv/3593-jaki-jest-zwiazek-miedzy-ludzkim-wirusem-niedoboru-odpornosci-hiv-a-rakiem)
* [https://www.mp.pl/pacjent/choroby\-zakazne/HIV\-AIDS/158254,zakazenie\-hiv](https://www.mp.pl/pacjent/choroby-zakazne/HIV-AIDS/158254,zakazenie-hiv)
* [https://medycynatropikalna.pl/choroba/zakazenie\-hiv\-i\-zespol\-nabytego\-uposledzenia\-odpornosci\-aids](https://medycynatropikalna.pl/choroba/zakazenie-hiv-i-zespol-nabytego-uposledzenia-odpornosci-aids)


\[1] na podstawie: https://aids.gov.pl/?s\=profilaktyka\+przedekspozycyjna (dostęp: 10\.05\.2024\).


\[2] na podstawie: https://www.mp.pl/pacjent/choroby\-zakazne/HIV\-AIDS/158254,zakazenie\-hiv (dostęp: 10\.05\.2024\).


