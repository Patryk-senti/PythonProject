---
title: "Jakie są objawy białaczki?"
url: "https://www.dkms.pl/dawka-wiedzy/o-nowotworach-krwi/jakie-sa-objawy-bialaczki"
---

# Jakie są objawy białaczki?

## Objawy białaczki są dość niejednolite i przebieg choroby może się znacząco różnić u poszczególnych osób. 

**Niekiedy symptomy białaczki są ostre i dynamicznie się nasilają (zwłaszcza przy ostrych białaczkach), a w innych przypadkach początkowo są przewlekłe i praktycznie niezauważalne (dotyczy białaczek przewlekłych). Jakie są objawy białaczki u dorosłych, a jakie u dzieci? Czy występują objawy skórne? Tego dowiesz się z naszego artykułu.** 


### Objawy białaczki


Białaczka to grupa [chorób nowotworowych układu krwiotwórczego](https://www.dkms.pl/dawka-wiedzy/o-nowotworach-krwi). Charakterystyczne dla białaczki są ilościowe i jakościowe zmiany krwinek we krwi, szpiku i narządach wewnętrznych, takich jak śledziona, wątroba itd. Mogą również pojawiać się powiększone węzły chłonne. Komórki nowotworowe namnażają się w niekontrolowany sposób, a w efekcie **w krwi obwodowej pojawia się duża ilość nieprawidłowych komórek krwi: niedojrzałych krwinek białych**.


Można wyróżnić dwa zasadnicze [typy białaczki](https://www.dkms.pl/dawka-wiedzy/o-nowotworach-krwi/bialaczka) – **ostry**, cechujący się nagłym, szybkim przebiegiem oraz **przewlekły**, które początkowo nie daje symptomów, a postęp choroby jest wolniejszy.


Czym objawia się zajęcie krwi i narządów przez namnażające się krwinki białe? Powszechne jest **ogólne osłabienie** i spadek odporności organizmu, któremu mogą towarzyszyć **bóle głowy, gorączka, zmiany w jamie ustnej i gardle, krwawienia czy nudności**. Jakie są objawy białaczki? Poznaj charakterystyczne symptomy w zależności od typu białaczki.


#### Objawy białaczki: ostra białaczka szpikowa (acute myelogenous leukemia – AML)


Częste objawy ostrej białaczki to ogólne **osłabienie, bóle kości i stawów, bóle głowy** oraz **gorączka**. Ostra białaczka szpikowa może objawiać się też **niedokrwistością** – zawrotami głowy, bladością skóry i błon śluzowych czy dusznością wysiłkową. Typowa jest wyższa podatność na zakażenia, wynikająca z osłabienia organizmu – u chorego mogą pojawiać się zmiany zapalne w jamie ustnej, takie jak **afty, opryszczki, owrzodzenia czy ropnie**. Pojawić może się także **skaza krwiotoczna**, czyli częste krwawienia z nosa, dziąseł, błon śluzowych czy przewodu pokarmowego. Mogą także pojawiać się wybroczyny skórne i krwawe podbiegnięcia.


Komórki nowotworowe mają tendencję do naciekania narządów, przez co objawem ostrej białaczki może być **powiększenie węzłów chłonnych, śledziony, wątroby**, a także niewydolność serca czy ból kości i stawów. Nacieki mogą pojawić się także w obwodowym i ośrodkowym układzie nerwowym.


Ostra białaczka szpikowa najczęściej występuje **u osób dorosłych**, a ryzyko zachorowania rośnie wraz z wiekiem.


#### Objawy białaczki: przewlekła białaczka szpikowa (chronic myeloid leukemia – CML)


Na początkowym etapie objawy przewlekłej białaczki szpikowej są znikome, a często niezauważalne. Chory nie odczuwa wyraźnych zmian w swoim codziennym funkcjonowaniu i samopoczuciu. Często podejrzenie choroby występuje podczas wykonania kontrolnych badań krwi. W trakcie rozwoju choroby, objawy zaczynają przypominać ostrą białaczkę. Zauważalna jest **utrata masy ciała, potliwość, stany gorączkowe, bóle głowy**, a nawet zaburzenia świadomości, **uczucie pełności, bóle kostne.** Jednym z charakterystycznych objawów może być uczucie dyskomfortu lub ból w okolicy lewego nadbrzusza, wskutek powiększającej się śledziony.


Przewlekła białaczka szpikowa zazwyczaj stwierdzana jest u dorosłych, szczyt zachorowań przypada na **40\-50 rok życia**.


#### Objawy białaczki: ostra białaczka limfoblastyczna (acute lymphoblastic leukemia – ALL)


Symptomy ostrej białaczki limfoblastycznej są podobne do objawów ostrej białaczki szpikowej. W tym przypadku często ma jednak miejsce **powiększenie węzłów chłonnych, śledziony i wątroby**. Rezultatem jest **ból** **brzucha**, a także **uczucie ucisku w klatce piersiowej** wraz z dusznością w przypadku zajęcia węzłów chłonnych śródpiersia. W tym rozpoznaniu znacznie częściej dochodzi do objawów z centralnego układu nerwowego (bóle głowy, zaburzenia widzenia i inne).


Ta postać białaczki jest najczęstszą chorobą nowotworową występującą u dzieci. Występuje częściej **u dzieci** między 2 a 5 rokiem życia. U dorosłych – występuje nieco rzadziej w porównaniu do CML.


Dowiedz się więcej: [Podstawowe objawy białaczki limfoblastycznej](https://www.dkms.pl/dzialaj/historie-i-aktualnosci/podstawowe-objawy-ostrej-bialaczki-limfoblastycznej)


#### Objawy białaczki: przewlekła białaczka limfocytowa (chronic lymphocytic leukemia – CLL)


Objawy tego rodzaju białaczki są zazwyczaj niedostrzegalne przez lata. W miarę rozwoju [przewlekłej białaczki limfocytowej](https://www.dkms.pl/dawka-wiedzy/o-nowotworach-krwi/przewlekla-bialaczka-limfocytowa-objawy-leczenie-rokowania) pojawiają się: stany **gorączkowe, wzmożone pocenie się zwłaszcza nocą, utrata masy ciała, niedokrwistość**, małopłytkowość, a także większa podatność na infekcje z powodu upośledzenia odporności.


Najczęściej choroba występuje **u osób starszych** po 50\. roku życia.


W przypadku pojawienia się objawów białaczki najprostszym sposobem na zweryfikowanie stanu zdrowia jest **wykonanie badania morfologii krwi obwodowej z rozmazem mikroskopowym**. Przydatne są również inne badania wykonane z krwi oraz badania obrazowe (np. USG, RTG i inne). Często [badanie krwi](https://www.dkms.pl/dawka-wiedzy/o-nowotworach-krwi/badanie-krwi-jak-sie-przygotowac-i-jak-czesto-je-wykonywac) pozwala wykryć chorobę. Na dalszym etapie wykonywana jest biopsja szpiku kostnego, która umożliwia sprecyzowanie diagnozy.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Białaczka – objawy skórne


W przebiegu niektórych białaczek mogą występować objawy skórne. Zazwyczaj mają miejsce w **przewlekłej białaczce limfocytowej**, która jest najczęściej występującym rodzajem białaczki w Europie. Charakterystyczne jest powiększenie węzłów chłonnych, zmęczenie, nocne poty i utrata masy ciała.


Jeśli chodzi o objawy skórne dotyczące różnych typów białaczki, mogą wystąpić **wypryski, zmiany zapalne i uciążliwy świąd**. Inne prawdopodobne objawy to **wybroczyny, krwawe podbiegnięcia i guzowate nacieki podskórne.** W przebiegu choroby i postępującym spadku odporności niekiedy może się pojawiać nawet **grzybica** czy **swędząca wysypka przypominająca półpasiec**.


Zobacz: [Jak wygląda diagnostyka białaczki?](https://www.dkms.pl/dawka-wiedzy/o-nowotworach-krwi/jak-wyglada-diagnostyka-bialaczki)


### Objawy białaczki u dorosłych i dzieci


Jakie są objawy białaczki u dorosłych, a jakie u dzieci? Czy dostrzegalne są różnice w przebiegu choroby?


Objawy białaczki u dorosłych są zbliżone do tych, które występują u dzieci. Powszechna jest **anemia, bladość skóry, duszność wysiłkowa** czy **zawroty głowy**. Może mieć miejsce również powiększenie węzłów chłonnych, wątroby i śledziony. Ze względu na obniżenie odporności organizmu, powstają **afty, opryszczki, owrzodzenia** czy **anginy.**


U dzieci dominują ostre białaczki – najczęściej u Pacjentów do 15 roku życia występuje ostra białaczka limfoblastyczna. Objawy białaczki u dzieci wiążą się z anemią, która skutkuje **bladością skóry i śluzówek, osłabieniem i męczliwością**.


Przeczytaj więcej: [Białaczka \- najczęstsze odmiany u dzieci](https://www.dkms.pl/dawka-wiedzy/o-nowotworach-krwi/bialaczka-najczestsze-odmiany-u-dzieci)


Mogą pojawić się objawy skórne białaczki, takie jak **czerwone plamki, siniaki** czy **skaza krwotoczna**, które wynikają z zaburzonych procesów krzepnięcia krwi. Występuje większa podatność na infekcje, powiększają się węzły chłonne, częsta jest **gorączka** oraz **bóle kości i stawów**.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


