---
title: "Przewlekła białaczka limfocytowa - objawy, leczenie, rokowania"
url: "https://www.dkms.pl/dawka-wiedzy/o-nowotworach-krwi/przewlekla-bialaczka-limfocytowa-objawy-leczenie-rokowania"
---

# Przewlekła białaczka limfocytowa - objawy, leczenie, rokowania

## Przewlekła białaczka limfocytowa jest najczęściej występującym rodzajem białaczki na obszarze Europy i Ameryki Północnej. Na czym polega diagnostyka przewlekłej białaczki limfocytowej? Jak rozpoznać objawy choroby? W jaki sposób wygląda leczenie tego nowotworu krwi i jakie daje on rokowania?

### Czym się charakteryzuje przewlekła białaczka limfocytowa?


**Przewlekła białaczka limfocytowa (w skrócie \- CLL, od angielskiej nazwy chronic lymphocitic leukemia) jest nowotworem układu krwiotwórczego**, który charakteryzuje się klonalną proliferacją (namnażaniem w niekontrolowany sposób) limfocytów B (komórek układu odpornościowego) i ich akumulacją we krwi obwodowej, szpiku, narządach limfatycznych (w tym w węzłach chłonnych) oraz rzadziej \- pozalimfatycznych. Od 2008 roku CLL, wedle klasyfikacji WHO (World Health Organization, Światowej Organizacji Zdrowia), **zaliczana jest do nowotworów układu chłonnego**, wywodzących się z obwodowych limfocytów B.


### Przewlekła białaczka limfocytowa \- objawy


**Początek choroby jest zwykle bezobjawowy i często wykrywa się ją przypadkowo \- przy okazji wykonywania rutynowej morfologii (badania krwi).** Stwierdza się wówczas nieprawidłowości w postaci **leukocytozy z limfocytozą** (czyli jednoczesne podwyższenie liczby leukocytów (WBC) oraz limfocytów we krwi, a dokładniej mówiąc, z powodu wysokiej liczby limfocytów, ogólna liczba leukocytów jest również podwyższona). W miarę upływu czasu następuje coraz bardziej wyraźne zaburzenie pracy układu krwiotwórczego: produkcja erytrocytów (krwinek czerwonych \- RBC) oraz trombocytów (płytek krwi \- PLT) jest stopniowo ograniczana, a później \- hamowana na rzecz namnażania się nieprawidłowych komórek nowotworowych. Dodatkowo, czasem czerwone krwinki i/lub płytki krwi mogą być zniszczone w krwi obwodowej w skutek procesów autoimmunizacyjnych. Niekiedy **właśnie w tym momencie (czyli w zaawansowanym stadium klinicznym choroby) pojawiają się pierwsze objawy przewlekłej białaczki limfocytowej, aczkolwiek symptomy mogą także występować w okresie prawidłowych parametrów RBC i PLT. Wśród tych objawów wyróżniamy:**


* osłabienie organizmu, uczucie ciągłego zmęczenia;
* niezamierzoną utratę masy ciała, pogorszenie się apetytu, bóle brzucha i powiększenia jego obwodu (za co mogą odpowiadać powiększająca się śledziona i czasem wątroba);
* wzmożone pocenie się \- zwłaszcza w porze nocnej;
* gorączkę \- utrzymującą się nawet przez kilkanaście dni, bez wyraźnych objawów infekcji (przeziębienia, grypy);
* częste występowanie infekcji (czyli nawracających zakażeń powiązanych z upośledzeniem odporności typu komórkowego \- chroniącej organizm przed drobnoustrojami wewnątrzkomórkowymi, jak i odporności humoralnej \- odpowiadającej na kontakt z drobnoustrojami zewnątrzkomórkowymi).


Oprócz powyższych symptomów, w badaniu przedmiotowym (fizykalnym), w przebiegu przewlekłej białaczki limfocytowej obserwuje się także **powiększenie wątroby (hepatomegalię), powiększenie węzłów chłonnych (limfadenopatię) oraz śledziony (splenomegalię).** Ponadto u wielu Pacjentów obecne są **cechy skazy krwotocznej** (krwawienia, z dziąseł, nosa, występowanie siniaków spontanicznych lub \- w wyniku nawet lekkich urazów), **bladość powłok skórnych, powiększenie migdałków** (bez cech infekcji wirusowej lub bakteryjnej).


### Jak diagnozuje się przewlekłą białaczkę limfocytową?


**Tak, jak zostało to już wspomniane, w morfologii krwi u chorych na CLL stwierdza się leukocytozę z limfocytozą, przy czym poziom limfocytów przekracza 5 G/L** (aczkolwiek zwykle liczba ta jest znacznie wyższa). U części Pacjentów w wynikach badań występuje również **niedokrwistość i/lub małopłytkowość**, które mogą wynikać z nacieczenia szpiku przez komórki nowotworowe, lub ze zjawiska autoimmunizacji (gdy własny układ immunologiczny Pacjenta uznaje prawidłowe komórki krwi za obce i zaczyna je niszczyć).


W rozmazie (a więc w badaniu próbki krwi pod mikroskopem) limfocyty białaczkowe mogą przypominać wyglądem prawidłowe i dojrzałe limfocyty B, a dodatkowo nawet u zdrowych Pacjentów obecne są niekiedy limfocyty lub prolimfocyty o atypowym wyglądzie lub rozmiarach \- **przewlekłą białaczkę limfocytową diagnozuje się jednak wówczas, gdy odsetek atypowych białych krwinek przekracza 55%.** U Pacjentów cierpiących na CLL, w badanej pod mikroskopem próbce krwi uwidaczniają się także fragmenty rozpadłych komórek, określane mianem **cieni Gumprechta**.


**Dla potwierdzenia diagnozy konieczne jest wykonanie badania cytometrycznego – czyli fenotypowanie limfocytów z krwi obwodowej** (badanie poszczególnych subpopulacji limfocytów, ich liczebności i cech).


### Przewlekła białaczka limfocytowa \- leczenie


Przewlekła białaczka limfocytowa w większości przypadków okazuje się być chorobą nieuleczalną, a głównym celem terapii \- podobnie, jak przy innych, indolentnych (cechujących się niską dynamiką kliniczną, a więc powolnym rozwojem) nowotworach \- jest kontrola progresji choroby, przedłużenie życia Pacjenta, poprawa jego jakości i uzyskanie remisji oraz jak najdłuższe jej utrzymanie. Właśnie dlatego **część Pacjentów, po wykryciu bezobjawowego CLL, wymaga jedynie opieki hematologa i regularnych badań, monitorujących tempo przyrostu limfocytów, inne zmiany w morfologii krwi, a także rozwój innych oznak oraz objawów choroby**.


**U Pacjentów, u których symptomy przewlekłej białaczki limfocytowej już się pojawiły, nasilają się lub obserwowany jest szybki wzrost liczby limfocytów, stosowana jest zwykle chemioterapia** (polegająca na podawaniu leków mających za zadanie zniszczenie komórek nowotworowych). Przy powodzeniu chemioterapii, a także często immunoterapii, pożądanym efektem leczenia będzie uzyskanie remisji, czyli normalizację parametrów morfologii i ustąpienie objawów choroby.


**U niewielu Pacjentów stosuje się allogeniczną transplantację komórek krwiotwórczych (allo\-HSCT).** Polega ona na „przeszczepieniu szpiku” od Dawcy \- osoby spokrewnionej lub nie \- która wykaże zgodność w układzie HLA (układ zgodności tkankowej) z Biorcą. Metoda ta, jako jedyna, pozwala na całkowite wyleczenie Pacjenta, jednak niestety z uwagi na różne czynniki (wiek i choroby towarzyszące Pacjenta, trudności w znalezieniu odpowiedniego Dawcy, możliwość występowania powikłań), nie udaje się jej zastosować u dużej liczby chorych.


### Przewlekła białaczka limfocytowa \- rokowania


Przewlekła białaczka limfocytowa cechuje się bardzo heterogennym (zróżnicowanym) przebiegiem klinicznym. **Czas przeżycia chorych waha się pomiędzy kilkoma czy kilkunastoma miesiącami aż do ponad 15 lat, a leczenie \- z wyjątkiem allo\-HSCT (czyli wspomnianej powyżej transplantacji komórek krwiotwórczych) \- nie prowadzi do całkowitego wyzdrowienia, a do uzyskania jak najdłuższych okresów remisji (czyli okresów bez obecności objawów nowotworu i normalizacji parametrów morfologii krwi).** Chorobowość i śmiertelność z powodu CLL nie wynikają jedynie z obecności samego schorzenia, ale również z powikłań \- przede wszystkim zakażeń, następstw autoimmunizacyjnych i wtórnych nowotworów. Szacuje się, że częstość występowania nowotworów narządowych u chorych na CLL jest około dwukrotnie większa niż w ogólnej populacji i cechuje je bardziej agresywny przebieg. Wszystko to sprawia, że **rokowania w przypadku CLL zależą od naprawdę wielu czynników** \- od czasu diagnozy, poprzez odpowiedź na konkretne terapie nowotworu, aż po choroby towarzyszące i stan organizmu Pacjenta.


**Źródła:**


1\. [zalecenia\_PTOK\_tom2\_2\.5\.Przewlekla\_bialaczka\_limfocytowa\_200520\.pdf](http://onkologia.zalecenia.med.pl/pdf/zalecenia_PTOK_tom2_2.5.Przewlekla_bialaczka_limfocytowa_200520.pdf)


2\. T. Robak, B. Ochrem, Przewlekła białaczka limfocytowa \[w:] Interna \- Mały Podręcznik Medycyny Praktycznej online, aktualizacja: 10\.08\.2022


3\. Lek. Med. M. Karlikowska, Przewlekła białaczka limfocytowa \[w:] Medycyna Praktyczna, 30\.08\.2017


4\. Prof. dr hab. n. med. T. Wróbel, Przewlekła białaczka limfocytowa \[w:] Onkologia po Dyplomie 02/2022


5\. K. Warzocha, Przewlekła białaczka limfocytowa \- praca przeglądowa \[w:] Onkologia w Praktyce Klinicznej 2009, tom 5, nr 2


