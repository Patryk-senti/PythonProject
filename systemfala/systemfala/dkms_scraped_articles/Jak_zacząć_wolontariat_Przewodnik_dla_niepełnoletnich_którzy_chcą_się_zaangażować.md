---
title: "Jak zacząć wolontariat? Przewodnik dla niepełnoletnich, którzy chcą się zaangażować"
url: "https://www.dkms.pl/dawka-wiedzy/o-rejestracji/jak-zaczac-wolontariat-przewodnik-dla-niepelnoletnich-ktorzy-chca-sie-zaangazowac"
---

# Jak zacząć wolontariat? Przewodnik dla niepełnoletnich, którzy chcą się zaangażować

## Empatia i potrzeba niesienia pomocy motywują Cię do działania? Choć 18. urodziny dopiero przed Tobą, już teraz myślisz o tym, jak zostać Wolontariuszem? W Fundacji DKMS wystarczy, że masz ukończone 16 lat! Jak dołączyć do grona Wolontariuszy i wspierać osoby czekające na przeszczep szpiku?

### Idea wolontariatu dla młodzieży


Wolontariat to nic innego, jak niesienie pomocy tym, którzy jej najbardziej potrzebują – ludziom, zwierzętom, ale często także przyrodzie (akcje sprzątania lasów, parków narodowych itd.).


### Jak więc wygląda wolontariat w Fundacji DKMS?


Wyobraź sobie, że gdzieś na świecie jest Pacjent \- człowiek, który walczy z nowotworem krwi. W zupełnie innym miejscu jest zaś Dawca – cichy bohater, „brat bliźniak” Pacjenta, który może oddać cząstkę siebie (krwiotwórcze komórki macierzyste) i uratować komuś życie. Gdzie więc znajduje się w tym czasie Wolontariusz? W samym sercu akcji! Jego zadaniem jest bowiem między innymi działanie zwiększające szanse Pacjenta na znalezienie swojego „genetycznego bliźniaka”, który zechce mu pomóc. W tym celu Wolontariusz może na przykład edukować znajomych i przyjaciół, zachęcając ich do rejestracji w bazie, a także organizować [zbiórki na FB](https://www.dkms.pl/pl/zbiorkiFB), by uzbierać środki na przebadanie i zarejestrowanie większej liczby potencjalnych Dawców.


Jakie są realne szanse na znalezienie idealnego bliźniaka genetycznego? Bardzo niewielkie. Wynoszą w najlepszym przypadku 1:20 000, a przy rzadkim genotypie nawet 1:kilku milionów. Dzięki Tobie, Twojej empatii i gotowości do pomagania, te statystyki mogą się zmienić!


Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
### W jaki sposób można zostać Wolontariuszem?


Jeśli zastanawiasz się, w jaki sposób można zostać Wolontariuszem pamiętaj, że najbardziej szczegółowym źródłem informacji będzie dla Ciebie [regulamin wolontariatu](https://www.dkms.pl/pl/wolontariat-regulamin), a także materiały dostępne w zakładce „[Zostań Wolontariuszem](https://www.dkms.pl/pl/wolontariat)”, którą znajdziesz na dole strony.


* **Miej wizję celu, wspólną z wizją fundacji**


Wolontariuszem w Fundacji DKMS może zostać każdy, kto między innymi **utożsamia się z misją i działalnością Fundacji**, a także chce propagować ideę dawstwa i niesienia pomocy osobom, które cierpią na nowotwory krwi czy inne schorzenia.


* **Poczekaj z wolontariatem do ukończenia 16\. roku życia**


Jak jednak wygląda kwestia wieku? Z regulaminu dowiesz się, że Wolontariuszem może zostać osoba, która **ukończyła 16\. rok życia**, przy czym w takiej sytuacji musisz mieć na to pisemną zgodę rodzica lub opiekunka prawnego.


* **Dopełnij formalności**


Aby dostać się do wolontariatu, musisz również zaakceptować wspomniany już **regulamin**, zapoznać się z **instrukcją BHP** i przejrzeć **filmy instruktażowe**. Niezbędne jest też dostarczenie do Fundacji wypełnionego **formularza** oraz wszystkich wymaganych **oświadczeń**. Po spełnieniu kwestii formalnych, kandydat na Wolontariusza dostanie mailowe potwierdzenie przystąpienia do wolontariatu Fundacji DKMS.


Choć wszystko może wydawać się trudne, to tylko pozory. W rzeczywistości wykonanie wszystkich niezbędnych kroków jest intuicyjne i proste.


### Niepełnoletni wolontariusz – jak możesz pomóc?


Jeśli chcesz zostać wolontariuszem, pamiętaj, że do pomagania wystarczą dobre chęci i nieco wolnego czasu. Kwestia wieku jest natomiast drugorzędna. Pomagać możesz na kilka różnych sposobów – sam zdecyduj, który jest najbliższy Twojemu sercu i… działaj!


* **Wolontariat dla młodzieży \- \#KOMÓRKOMANIA**


W ramach wolontariatu młodzieżowego jako uczeń możesz zorganizować w swojej szkole akcję edukacyjną, propagującą ideę dawstwa. Akcja [\#KOMÓRKOMANIA](https://www.dkms.pl/pl/szkola) to nic innego jak cykl spotkań, które polegają na dzieleniu się wiedzą, m.in. poprzez przygotowane wcześniej prezentacje oraz lekcje, podczas których obalane są najpopularniejsze mity dotyczące dawstwa szpiku. Zastawiasz się nad zgłoszeniem i potrzebujesz inspiracji? [Zajrzyj na stronę \#KOMÓRKOMANII.](https://www.dkms.pl/dzialaj/pomoz-inaczej/zorganizuj-komorkomanie-w-szkole)


* **Zbiórka na Facebooku**


Internet to rewelacyjne źródło wiedzy, rozrywki, ale także pozytywnej energii, którą ludzie dzielą się np. na portalach społecznościowych. Jeśli więc masz konto na Facebooku, jako Wolontariusz możesz zorganizować zbiórkę pieniędzy na pokrycie kosztów rejestracji potencjalnych Dawców. Wyobraź sobie, że koszt rejestracji tylko jednej osoby to aż 180 zł. O ile dla jednej osoby taka suma może być trudna do pokrycia, to razem ze swoimi znajomymi z FB szybciej i łatwiej uzbieracie potrzebne pieniądze. Za cel zbiórki wybierz 180 zł lub wielokrotność tej kwoty i zaproś do udziału w niej swoich znajomych. W ten prosty sposób dołożycie swoją cegiełkę i być może przyczynicie się do zarejestrowania osoby, która zostanie Dawcą faktycznym, ratując tym samym komuś życie.


Projektów w które możesz się zaangażować jest bardzo wiele! Zobacz jakie mamy propozycje na <https://www.dkms.pl/pl/wolontariat> i wybierz formę, która najbardziej Ci odpowiada. Jeśli masz swój pomysł na pomaganie lub masz jakieś pytania to napisz do nas na adres [wolontariat@dkms.pl](http://wolontariat@dkms.pl).


Jeśli chcesz dowiedzieć się więcej na temat wolontariatu, koniecznie przeczytaj inne nasze artykuły:


* [Dlaczego warto zostać wolontariuszem?](/dawka-wiedzy/o-rejestracji/dlaczego-warto-zostac-wolontariuszem "Dlaczego warto zostać wolontariuszem?")
* [Zadania wykonywane przez Wolontariuszy](/dawka-wiedzy/o-rejestracji/zadania-wykonywane-przez-wolontariuszy-fundacji-dkms "Zadania wykonywane przez wolontariuszy Fundacji DKMS")
* [Międzynarodowy Dzień Wolontariusza: historia i znaczenie wolontariatu](/dawka-wiedzy/o-rejestracji/miedzynarodowy-dzien-wolontariusza-historia-i-znaczenie-wolontariatu "Międzynarodowy Dzień Wolontariusza: historia i znaczenie wolontariatu")


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")


