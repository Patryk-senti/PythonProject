---
title: "Fundacja DKMS wsparła Oddział Hematologii Mazowieckiego Szpitala Specjalistycznego w Radomiu"
url: "https://www.dkms.pl/dzialaj/historie-i-aktualnosci/fundacja-dkms-wsparla-oddzial-hematologii-mazowieckiego-szpitala-specjalistycznego-radomiu"
---

# Fundacja DKMS wsparła Oddział Hematologii Mazowieckiego Szpitala Specjalistycznego w Radomiu

## Oddział Hematologii w Mazowieckim Szpitalu Specjalistycznym Sp. z o. o. w Radomiu nieustannie rozwija się i doposaża w nowoczesną aparaturę medyczną niezbędną do leczenia osób z chorobami krwi.

Dzięki temu Pacjenci z Radomia i Ziemi Radomskiej nie muszą szukać specjalistycznej pomocy medycznej w innych ośrodkach w Polsce. Zapewnia ją szpital na radomskim Józefowie.


Fundacja DKMS, która od lat walczy z nowotworami krwi i innymi chorobami układu krwiotwórczego, przekazała darowiznę w postaci 300 tys. zł na modernizację izolatek w Oddziale Hematologii Mazowieckiego Szpitala Specjalistycznego Sp. z o. o. w Radomiu. Dzięki tym funduszom wykonano nowoczesną instalację wentylacji i klimatyzacji z filtrami HEPA, która stworzy najlepsze warunki dla Pacjentów chorych na białaczkę.


![](data:image/svg+xml;charset=utf-8,%3Csvg%20height='1440'%20width='1920'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/534ba5cd-09ef-4158-862d-9d82f4ee4fbf/IMG-20241025-WA0007.jpg?w=1920&h=1440&auto=format&lossless=true&fit=crop)
Oddział Hematologii w szpitalu na radomskim Józefowie jest jedynym na południu Mazowsza oddziałem, który leczy Pacjentów z chorobami krwi.


W dużej mierze są to osoby cierpiące na białaczkę. To nowotwór krwi, który upośledza układ krwiotwórczy. W wyniku rozwoju tej choroby skład krwi jest zaburzony \- dominują niedojrzałe krwinki białe, które przeważają nad prawidłowymi komórkami, przez co układ odpornościowy nie spełnia swoich funkcji, a działanie poszczególnych organów jest upośledzone. Leczenie Pacjentów z białaczką, zwłaszcza tych, którzy cierpią na jej gwałtowną i złośliwą odmianę, czyli ostrą białaczkę szpikową, jest trudne i wymagające. To nie tylko zastosowanie chemioterapii, ale również stworzenie idealnych warunków hospitalizacji. I w tym pomogła Fundacja DKMS.


\- Pacjenci z białaczką mają bardzo słabą odporność. Ich leczenie oznacza wielotygodniowy pobyt w oddziale i wymaga naprawdę sterylnych warunków. Dzięki darowiźnie Fundacji DKMS zmodernizowaliśmy dwie izolatki, które zostały wyposażone w instalację wentylacji i klimatyzacji z filtrami HEPA. Klimatyzacja i wentylacja pozwolą nam utrzymać odpowiednią temperaturę i wilgotność powietrza, natomiast filtry HEPA oczyszczą powietrze z różnego rodzaju zanieczyszczeń takich, jak bakterie, grzyby czy wirusy. Zapewnienie i utrzymanie takiego środowiska dla Pacjenta z białaczką jest dla niego zbawienne. Chroni go od niesprzyjających warunków zewnętrznych, pozwala zregenerować organizm po chemioterapii, pozwala wrócić do zdrowia.


![](data:image/svg+xml;charset=utf-8,%3Csvg%20height='1440'%20width='1920'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/1436beb4-f824-48f9-931b-75d84c074b2a/IMG-20241025-WA0003.jpg?w=1920&h=1440&auto=format&lossless=true&fit=crop)
\- Proces leczenia nowotworów krwi trwa wiele miesięcy, w niektórych przypadkach nawet lat. Od warunków, w których przebywają w tym czasie Pacjenci zależy ich bezpieczeństwo. Ich życie. Dzięki inicjatywie szpitala możemy wspólnie o nie zadbać i zwiększać dostępność takich obiektów bliżej miejsca zamieszkania, bliżej rodziny – mówi Ewa Magnucka\-Bowkiewicz, prezeska Fundacji DKMS.


