---
title: "Dlaczego Dawcy wycofują się z procedury oddania szpiku?"
url: "https://www.dkms.pl/dawka-wiedzy/o-rejestracji/dlaczego-dawcy-wycofuja-sie-oddanie-szpiku"
---

# Dlaczego Dawcy wycofują się z procedury oddania szpiku?

## Statystycznie każdego dnia 4 polskich Dawców z bazy Fundacji DKMS oddaje krwiotwórcze komórki macierzyste dla chorych potrzebujących przeszczepienia. Zdarzają się jednak sytuacje, gdy Dawcy wycofują się z procedury lub nie mogą do niej przystąpić. Jakie są tego przyczyny? 

### Przyczyny niedostępności Dawców – typizacja potwierdzająca


Zanim Dawcy oddadzą krwiotwórcze komórki macierzyste bądź szpik kostny, muszą pomyślnie przejść przez proces tzw. typizacji potwierdzającej. Podczas pierwszej rozmowy telefonicznej koordynator Fundacji DKMS pyta potencjalnego Dawcę o stan zdrowia oraz o to, czy podtrzymuje on chęć pomocy drugiej osobie. Dawca uzyskuje szczegółowe informacje o tym, jak wygląda cały proces. Po wyrażeniu zgody na udział w procedurze, koordynator umawia termin pobrania kilku próbek krwi. Pobranie krwi jest niezbędne do potwierdzenia ostatecznej zgodności pomiędzy Dawcą a Biorcą, wykonania badań wirusologicznych oraz oznaczenia grupy krwi. Pobranie odbywa się w przychodni, punkcie pobrań lub laboratorium znajdującym się możliwie jak najbliżej miejsca zamieszkania Dawcy.


Zdarzają się sytuacje, że już na etapie typizacji potwierdzającej Dawcy nie przystępują do dalszej procedury. **Do najczęstszych powodów niedostępności Dawców na tym etapie należą:**


* **Powody medyczne:** zabiegi medyczne, zdiagnozowane choroby lub choroby na etapie diagnozowania. Najczęściej występującymi schorzeniami, powodującymi niedostępność Dawców są: problemy neurologiczne, kardiologiczne i hematologiczne, jak np. anemia. Niektóre powody medycznej niedostępności mają charakter tymczasowy, a niektóre definitywnie wykluczają dawstwo szpiku.
* **Powody niemedyczne:** stały pobyt za granicą lub wyjazd zagraniczny, brak chęci do wzięcia udziału w procedurze, powody osobiste czy ciąża. Również powody niemedyczne mogą być tymczasowe lub stałe.
* **Nieaktualne dane,** które uniemożliwiają Fundacji DKMS kontakt z potencjalnym Dawcą szpiku.


Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
**W trakcie pandemii do powodów niedostępności Dawców na etapie typizacji potwierdzającej dołączyły przyczyny związane z COVID\-19:**


* Obawa przed zakażeniem w trakcie procedury pobrania szpiku
* Kontakt z osobą zakażoną COVID\-19
* Zakażenie COVID\-19


### Mniej procedur pobrania w trakcie pandemii


Pandemia COVID\-19 spowodowała zmniejszenie liczby pobrań krwiotwórczych komórek macierzystych od Dawców z bazy Fundacji DKMS.


* Przed pandemią do najczęstszych powodów wycofywania się Dawców z procedury należały: **powody osobiste tj.: czasowa niedostępność, wyjazd zagraniczny, urlop czy obowiązki służbowe**, ale także **przyczyny medyczne: anemia, aktywne zakażenia, podwyższone enzymy wątrobowe czy zaburzenia funkcji tarczycy.**
* W trakcie pandemii najczęstszymi przyczynami wycofywania się Dawców z donacji są: **obawa przed wzięciem udziału w procedurze, wykonywanie zawodu medycznego i tym samym zaangażowanie w walkę z pandemią lub duże ryzyko zakażenia, obawa przed utratą pracy, brak możliwości wzięcia urlopu, ale również obowiązki służbowe, wyjazd zagraniczny czy problemy rodzinne. Do najczęstszych przyczyn medycznych należą: pozytywne wyniki na COVID\-19, nieprawidłowe wyniki morfologii \- w tym anemia.**


Warto podkreślić, że donacja w trakcie pandemii jest stosunkowo bezpieczna. Fundacja DKMS, kierując się bezpieczeństwem Dawców, wprowadziła szereg procedur, których celem jest maksymalne odizolowanie Dawców od osób trzecich, niezwiązanych z procedurą pobrania. Więcej informacji o dawstwie szpiku w trakcie pandemii przeczytasz w artykule: [Dawstwo szpiku w czasie pandemii\- informacje \| DKMS](https://www.dkms.pl/dzialaj/dolacz-do-akcji/koronawirus)


### Aktualizacja danych może uratować komuś życie!


Czy zmiana telefonu, miejsca zamieszkania lub adresu e\-mail może mieć wpływ na czyjeś życie? Może, jeśli jesteśmy potencjalnym Dawcą szpiku. Nieaktualne dane uniemożliwiają kontakt Fundacji DKMS z potencjalnym Dawcą. Gdy na pomoc czeka Pacjent, wymagający przeszczepienia, liczy się również czas, w którym Dawca przystąpi do procedury.


Aktualizacja danych przez potencjalnych Dawców szpiku, zarejestrowanych w bazie Fundacji DKMS, jest bardzo ważna, ponieważ umożliwia koordynatorom sprawny kontakt z Dawcą, gdy okaże się, że Pacjent wymaga pomocy. Zdarzają się sytuacje, gdy po nawiązaniu kontaktu z Dawcą okazuje się, że od jakiegoś czasu przebywa za granicą lub z powodów zdrowotnych jest tymczasowo lub stale niedostępny. **Jeśli jesteśmy potencjalnym Dawcą szpiku, a zmianie uległ nasz stan zdrowia, mamy zaplanowane zabiegi bądź operację, jesteśmy w ciąży lub karmimy piersią, to powinniśmy zgłosić takie kwestie na adres** [**medyczne@dkms.pl**](mailto:medyczne@dkms.pl)**. Na jakiś czas zostaniemy zablokowani w bazie i nie będziemy widoczni dla ośrodków poszukiwawczych. Jeśli natomiast zmianie ulegają nasze dane kontaktowe, takie jak: numer telefonu, adres e\-mail, adres zamieszkania lub planujemy dłuższy pobyt za granicą, to wystarczy, że poświęcimy chwilę, aby poinformować o tym fundację**.


* Aktualizacji danych można dokonać za pomocą formularza dostępnego na stronie fundacji: [FORMULARZA AKTUALIZACJI DANYCH](https://webforms.dkms.pl/pl/PL/addressupdate/) lub napisać na adres e\-mailowy: [aktualizacja@dkms.pl](mailto:aktualizacja@dkms.pl). Decyzja o przystąpieniu do grona potencjalnych Dawców szpiku łączy się z odpowiedzialnością i trzeba o tym pamiętać.


### Świadoma decyzja to realna pomoc


Potencjalnym Dawcą szpiku może zostać każda ogólnie zdrowa osoba pomiędzy 18\. a 55\. rokiem życia, której wskaźnik masy ciała (BMI) nie przekracza 40\. Ale to nie wszystko. Przede wszystkim powinniśmy tę decyzję podjąć świadomie, bo od niej może kiedyś zależeć czyjeś zdrowie, a nawet życie.


Rejestracja w bazie Dawców szpiku Fundacji DKMS to bardzo odpowiedzialny krok. Każda osoba, która chce zostać potencjalnym Dawcą szpiku, powinna podjąć tę decyzję świadomie i zapoznać się z informacjami na temat idei dawstwa szpiku. Oczywiście w życiu są różne sytuacje – czasami zmienia się nasz stan zdrowia czy pojawiają się problemy w życiu prywatnym, na które nie mamy wpływu, a wymagają wycofania się z procedury. **To, na co mamy wpływ, jako potencjalni Dawcy szpiku, to aktualizacja swoich danych.**


**W Polsce co roku do procedury poszukiwania niespokrewnionego Dawcy zostaje zakwalifikowanych ponad 700 pacjentów. Dla części z nich jedyną szansą na powrót do zdrowia jest przeszczepienie krwiotwórczych komórek macierzystych. Pomimo że w bazie Fundacji DKMS zarejestrowanych jest blisko 1,7 mln Dawców, to ciągle co 5\. polski Pacjent nie znajduje swojego „bliźniaka genetycznego”.**


Gdy dochodzi do możliwości oddania krwiotwórczych komórek macierzystych, a Dawca wycofuje się przed samym pobraniem, to konsekwencje dla Pacjenta mogą być poważne – nie tylko straci on nadzieję, ale może stanowić to ogromne zagrożenie dla jego życia. Trzeba pamiętać o tym, że gdy Dawca wyrazi chęć pomocy drugiej osobie, przejdzie pomyślnie badania i rozpocznie przygotowania do procedury, to takie same przygotowania rozpocznie również Pacjent. U chorego przed transplantacją przeprowadzany jest tzw. etap kondycjonowania. Mówiąc najprościej – niszczenia chorego szpiku za pomocą chemioterapii i radioterapii, który ma zastąpić zdrowy szpik od Dawcy. To w konsekwencji wiąże się z tym, że Pacjent pozbawiony jest układu krwiotwórczego, a co za tym idzie \- odporności i wówczas każda infekcja stanowi dla niego zagrożenie.
 – **tłumaczy dr Tigran Torosian, dyrektor medyczny Fundacji DKMS.**


Dawstwo szpiku jest dobrowolne i powinno wiązać się z przemyślaną, odpowiedzialną decyzją. Ważne jest to, aby potencjalni Dawcy dołączali do bazy świadomie i mieli wiedzę na temat tego, jak wygląda procedura oddania krwiotwórczych komórek macierzystych. Decyzja ta może mieć realny wpływ na czyjeś życie, czego przykładem tego są Dawcy faktyczni i Pacjenci, którzy otrzymali szansę na życie.


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")


