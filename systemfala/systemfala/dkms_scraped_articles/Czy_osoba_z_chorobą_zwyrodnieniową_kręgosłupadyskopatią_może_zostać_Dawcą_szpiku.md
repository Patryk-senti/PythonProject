---
title: "Czy osoba z chorobą zwyrodnieniową kręgosłupa/dyskopatią może zostać Dawcą szpiku?"
url: "https://www.dkms.pl/dawka-wiedzy/o-rejestracji/czy-osoba-majaca-chorobe-zwyrodnieniowa-kregoslupa-dyskopatia-moze-zostac-dawca-szpiku"
---

# Czy osoba z chorobą zwyrodnieniową kręgosłupa/dyskopatią może zostać Dawcą szpiku?

## Czy szpik pobiera się z kręgosłupa? Oczywiście, że nie – to najpopularniejszy mit, związany z dawstwem! Co więc wspólnego ma potencjalny Dawca szpiku z kręgosłupem? Czy zwyrodnienia kręgosłupa wykluczają z dołączenia do bazy Dawców szpiku Fundacji DKMS?

Odczuwalny ból w obrębie kręgosłupa wtórne zmiany zapalne, ograniczenie ruchomości i codziennej aktywności czy trzeszczenie oraz uczucie sztywności stawów, to niektóre z charakterystycznych objawów, mogących być skutkiem procesu zwyrodnieniowego, toczącego się w obrębie układu kostnego.


**Choroba zwyrodnieniowa stawów kręgosłupa** (spondyloartroza) oraz **dyskopatie** są jednymi z najczęstszych przyczyn dolegliwości, odczuwanych ze strony narządu ruchu. Dotyczą one nie tylko osób starszych, ale także ludzi już po 30\. roku życia, a najczęściej diagnozę słyszą pacjenci w grupie wiekowej pomiędzy 40\. a 60\. rokiem życia.


### DLACZEGO KOŚCI I STAWY ULEGAJĄ ZWYRODNIENIU?


Zwyrodnienie oraz problemy związane z krążkami międzykręgowymi – popularnie zwanymi dyskami, mogą być skutkiem oddziaływania wielu różnych czynników, takich jak np.: predyspozycje genetyczne, otyłość, zakażenia, sport wyczynowy, urazy mechaniczne lub przeciążenia. Proces zwyrodnieniowy może dotyczyć krążka miedzykręgowego (dysku), stawów międzywyrostkowych, stawów kręgosłupowo\-żebrowych, więzadeł kręgosłupa, ale może być też związany z obecnością osteofitów \- czyli narośli, powstających na powierzchni kości \- głównie w okolicach stawów.


### **LECZENIE**


Ścieżka terapeutyczna w przypadku schorzeń układu ruchu jest zależna od rodzaju zmian i stopnia ich zaawansowania, a także występujących objawów klinicznych, wieku oraz stanu ogólnego pacjenta. W leczeniu chorób układu kostnego stosuje się:


* leczenie niefarmakologiczne \- rehabilitację, fizjoterapię, zabiegi operacyjne, stabilizację, odbarczenie
* leczenie farmakologiczne, czyli przyjmowanie leków przeciwbólowych i przeciwzapalnych, a w niektórych przypadkach preparatów sterydowych oraz leków objawowych, stosowanych w chorobie zwyrodnieniowej stawów


### REJESTRACJA W BAZIE DAWCÓW SZPIKU


Możliwość zarejestrowania się osoby, z rozpoznaną chorobą zwyrodnieniową kręgosłupa, jest zależna od jej indywidualnej sytuacji klinicznej. Bierze się przy tym pod uwagę występowanie i nasilenie objawów choroby, stopień ograniczenia aktywności w codziennym życiu, ewentualne przyjmowanie leków przeciwbólowych oraz objawowych, jak również rodzaj stosowanych w przeszłości interwencji terapeutycznych \- np. operacji.


Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
### REJESTRACJA JEST MOŻLIWA POD WARUNKIEM:


**Rejestracja jest możliwa pod warunkiem:**


* występowania zmian zwyrodnieniowych o niewielkim lub umiarkowanym nasileniu
* braku ograniczeń ruchowych przy codziennych aktywnościach życiowych
* stabilnego stanu klinicznego
* sporadycznego występowania dolegliwości bólowych
* braku konieczności regularnego lub stałego przyjmowania leków przeciwbólowych
* braku konieczności poddawania się regularnej rehabilitacji


**Co ważne,** osoba, która przeszła operację, niebędącą [przeciwwskazaniem do pobrania krwiotwórczych komórek macierzystych](/dawka-wiedzy/o-rejestracji/jakie-sa-najbardziej-powszechne-choroby-ktore-eliminuja-bycie-dawca "Jakie są najbardziej powszechne choroby, które eliminują z bycia Dawcą?"), może zarejestrować się do bazy Dawców szpiku najwcześniej po upływie **roku** od niej. W przypadku operacji, warto zasięgnąć opinii neurochirurga odnośnie ewentualnych przeciwwskazań i co do rejestracji w bazie dawców. Warto posiadać kartę informacyjną ze szpitala i wyniki badań obrazowych, w celu ułatwienia oceny kwalifikacyjnej przez planowanym zabiegiem pobrania krwiotwórczych komórek macierzystych.


W przypadku zarejestrowanych potencjalnych Dawców szpiku, ostateczną decyzję i kwalifikację o oddaniu krwiotwórczych komórek macierzystych podejmuje zawsze lekarz w Ośrodku Pobierającym, po oszacowaniu ewentualnego ryzyka procedury dla zdrowia Dawcy


Jeśli masz wątpliwości, czy możesz dołączyć do bazy Dawców szpiku Fundacji DKMS, napisz do nas na: [**medyczne@dkms.pl**](mailto:medyczne@dkms.pl)**.**


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")


