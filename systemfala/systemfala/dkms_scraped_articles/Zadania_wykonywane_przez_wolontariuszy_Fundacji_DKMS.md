---
title: "Zadania wykonywane przez wolontariuszy Fundacji DKMS"
url: "https://www.dkms.pl/dawka-wiedzy/o-rejestracji/zadania-wykonywane-przez-wolontariuszy-fundacji-dkms"
---

# Zadania wykonywane przez wolontariuszy Fundacji DKMS

## Rejestracja w bazie Dawców to tylko jedna z wielu form pomagania w Fundacji DKMS. Oprócz tego, możesz zostać Wolontariuszem, by nieść pomoc i nadzieję osobom, które właśnie teraz potrzebują tego najbardziej. Co robi Wolontariusz? Jakie są przykładowe zadania wykonywane przez Wolontariuszy?

### Wolontariat – najpiękniejsza forma niesienia pomocy


Zanim przejdziemy do tego, co robi Wolontariusz w Fundacji DKMS chcemy, żebyś wiedział, jak ważne jest dla nas to, że myślisz o dołączeniu do wolontariatu.


Wolontariat bowiem to najpiękniejsza forma niesienia pomocy. To zaangażowanie i oddanie cząstki siebie i swojego wolnego czasu, by bezinteresownie pomagać innym. Najwspanialszą formą „zapłaty” – choć nie materialną, jest uśmiech drugiego człowieka i świadomość, że dzięki Tobie – bezpośrednio (gdy oddasz komórki macierzyste swojemu „genetycznemu bliźniakowi”) lub pośrednio gdy np. wpłacisz darowiznę lub będziesz szerzyć ideę dawstwa) może on dalej żyć i cieszyć się każdym nowym dniem.


By jak najlepiej wyrazić swoje uznanie i wdzięczność do pracy wolontariuszy na całym świecie, w grudniu 1985 roku, Zgromadzenie Ogólne Organizacji Narodów Zjednoczonych ustanowiło 5\. grudnia Międzynarodowym Dniem Wolontariusza.


### Co robi Wolontariusz w Fundacji DKMS?


Myślisz o tym, by zostać Wolontariuszem, a tym samym nieść realną pomoc osobom, które potrzebują przeszczepienia szpiku? W takim razie pora poznać odpowiedź na pytanie, co robi Wolontariusz w Fundacji DKMS! Pamiętaj, że możesz pomagać na kilka różnych sposobów – wybierz ten, który „czujesz” najbardziej i dołącz do nas!


Przykładowe zadania wykonywane przez Wolontariuszy to między innymi:


* rejestracja potencjalnych Dawców,
* edukowanie w zakresie idei dawstwa,
* zachęcanie bliskich, przyjaciół czy kolegów do zarejestrowania się w bazie Dawców,
* organizowanie zbiórek np. na Facebooku.


Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
### Co robi Wolontariusz: rejestruje potencjalnych Dawców szpiku


Jednym z zadań realizowanych przez Wolontariuszy jest rejestrowanie potencjalnych Dawców szpiku i krwiotwórczych komórek macierzystych. Zanim wybuchła pandemia COVID\-19 i organizowane były Dni Dawcy Szpiku, Wolontariusze brali czynny udział w rejestrowaniu osób zainteresowanych dołączeniem do grupy Dawców. Jak zmieniło się to w czasie pandemii?


Dziś za pomocą kilku kliknięć myszką, możesz zamówić ZESTAW NA 5, czyli niewielką paczkę z 10 pakietami rejestracyjnymi. Paczka trafia prosto w ręce Wolontariusza, a jego zadaniem jest zachęcenie swoich bliskich, przyjaciół czy choćby kolegów z pracy do zarejestrowania się w bazie Dawców. Co więc robi Wolontariusz? Za pomocą ZESTAWU NA 5 może zwiększyć liczbę zarejestrowanych Dawców szpiku o 10 bezcennych osób, które mogą uratować komuś życie!


### Co robi Wolontariusz: dzieli się wiedzą


Kolejnym – niezwykle ważnym i odpowiedzialnym zadaniem Wolontariusza jest edukowanie, a więc dzielenie się wiedzą dotyczącą dawstwa szpiku i krwiotwórczych komórek macierzystych. Jeśli jesteś nauczycielem lub znajdujesz się po drugiej stronie ławki \- jako uczeń, możesz pomóc poprzez zorganizowanie w szkole akcji edukacyjnej. Możesz na przykład zaprosić na lekcję faktycznego Dawcę szpiku, opowiedzieć o tym, dlaczego warto pomagać i jak zostać Wolontariuszem w Fundacji DKMS lub podzielić się wiedzą dotyczącą innych sposobów niesienia pomocy osobom, które czekają na przeszczep szpiku. Przejmij inicjatywę i zaszczep w innych gotowość do pomagania. Nikt nie zrobi tego lepiej niż ktoś, kto sam chętnie niesie pomoc wtedy, gdy potrzeba jej najbardziej.


### Co robi Wolontariusz: organizuje zbiórki


Social media nie mają przed Tobą tajemnic, a na Facebooku czujesz się niczym ryba w wodzie? Świetnie! Jako Wolontariusz Fundacji DKMS możesz zacząć pomagać, zakładając lub wspierając zbiórkę pieniędzy potrzebnych na pokrycie kosztów rejestracji potencjalnych Dawców. Dlaczego to takie ważne? Ponieważ koszt rejestracji tylko jednego, potencjalnego Dawcy to aż 180 zł. Co więcej, to Fundacja pokrywa ten koszt w 100%, jednak, żeby było to możliwe, potrzebne są do tego środki. I tu do pomagania możesz włączyć się Ty! Wystarczy, że na Facebooku założysz zbiórkę, następnie wybierzesz cel (Fundację DKMS), ustawisz kwotę, którą chcesz uzbierać (może to być 180 zł lub np. wielokrotność tej kwoty, która pozwoli pokryć koszt rejestracji kilku potencjalnych Dawców) i zaprosisz do zbiórki swoich znajomych.


Chcesz dowiedzieć się więcej na temat wolontariatu? A może masz swoje pomysły na przyłączenie się do walki z nowotworami krwi? Koniecznie zajrzyj do zakładki [Wolontariat](https://www.dkms.pl/pl/wolontariat) i przekonaj się, że pomaganie jest naprawdę proste!


Przeczytaj inne nasze artykuły na temat wolontariatu:


* [Dlaczego warto zostać wolontariuszem?](/dawka-wiedzy/o-rejestracji/dlaczego-warto-zostac-wolontariuszem "Dlaczego warto zostać wolontariuszem?")
* [Jak zacząć wolontariat? Przewodnik dla niepełnoletnich, którzy chcą się zaangażować](/dawka-wiedzy/o-rejestracji/jak-zaczac-wolontariat-przewodnik-dla-niepelnoletnich-ktorzy-chca-sie-zaangazowac "Jak zacząć wolontariat? Przewodnik dla niepełnoletnich, którzy chcą się zaangażować")
* [Międzynarodowy Dzień Wolontariusza: historia i znaczenie wolontariatu](/dawka-wiedzy/o-rejestracji/miedzynarodowy-dzien-wolontariusza-historia-i-znaczenie-wolontariatu "Międzynarodowy Dzień Wolontariusza: historia i znaczenie wolontariatu")


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")


