---
title: "Mielofibroza (włóknienie szpiku) - objawy, diagnostyka, leczenie i rokowania"
url: "https://www.dkms.pl/dawka-wiedzy/o-nowotworach-krwi/mielofibroza-wloknienie-szpiku-objawy-diagnostyka-leczenie-rokowania"
---

# Mielofibroza (włóknienie szpiku) - objawy, diagnostyka, leczenie i rokowania

## Pierwotna (czasami określana jako „samoistna mielofibroza”) mielofibroza to choroba szpiku należąca do nowotworów mieloproliferacyjnych. W jej przebiegu dochodzi do nieprawidłowego rozrostu tkanki włóknistej w szpiku, co prowadzi do zaburzeń produkcji krwi.

Wskutek tych zmian, hematopoeza ma miejsce w innych lokalizacjach – najczęściej śledzionie i wątrobie, dlatego też większość Pacjentów z mielofibrozą pierwotną ma powiększone te narządy. Jakie są inne objawy samoistnego włóknienia szpiku? Jak przebiegają diagnostyka oraz leczenie?


### Czym jest mielofibroza?


Mielofibroza, inaczej samoistne lub pierwotne włóknienie szpiku (PMF), jest jedną z chorób mieloproliferacyjnych (należy do grupy chorób charakteryzujących się nadprodukcją jednego lub kilku składników morfotycznych krwi), spowodowanym klonalnym rozrostem wywodzącym się z nowotworowo zmienionej komórki macierzystej. Cechuje się on **nasilonym włóknieniem szpiku z wtórną niedokrwistością, odmłodzeniem układu granulocytowego oraz występowaniem we krwi obwodowej nieprawidłowych i niedojrzałych komórek układu krwiotwórczego – erytroblastów i erytrocytów w kształcie łez**. Włóknienie szpiku powoduje powstawanie pozaszpikowych ognisk krwiotworzenia, głównie w śledzionie i wątrobie, prowadząc do znacznego powiększenia tych narządów.


Pierwotna mielofibroza według klasyfikacji WHO należy do **nowotworów układu krwiotwórczego, do grupy nowotworów mieloproliferacyjnych BCR\-ABL (\-)**, obok innych klasycznych przedstawicieli tej grupy, czyli przewlekłej białaczki szpikowej, czerwienicy prawdziwej, nadpłytkowości samoistnej i rzadziej rozpoznawanych chorób: przewlekłej białaczki neutrofilowej, przewlekłej białaczki szpikowej i układowej mastocytozy.


### Epidemiologia mielofibrozy


Rocznie na pierwotną mielofibrozę zapada od 0,5 do 1,5 osoby na 100 tys. (z równą częstością kobiety oraz mężczyźni). Choroba dotyka Pacjentów w każdym wieku, **najczęściej jednak tych po 50\. roku życia**. Szczyt zachorowań następuje w 6\. i 7\. dekadzie życia (średni wiek w momencie postawienia rozpoznania wynosi 65 lat).


### Przyczyny pierwotnej mielofibrozy


Jednoznaczna przyczyna mielofibrozy nie jest znana, jednak **zwraca się uwagę, że może mieć ona podłoże genetyczne**. U 50–60% Pacjentów stwierdza się obecność mutacji genu kinazy tyrozynowej JAK2 V617F, a u około 10% występuje mutacja genu MPL W515L/K w receptorze dla trombopoetyny (TPO). Zidentyfikowano także mutacje genu kodującego białko o nazwie „kalretikulina” (CALR), które występują u około 80% chorych bez stwierdzonej mutacji JAK2 i MPL. U mniej więcej 10–15% Pacjentów nie stwierdza się żadnej z wymienionych mutacji, są to tzw. chorzy potrójnie negatywni.


Nieprawidłowemu rozrostowi komórek krwiotwórczych **towarzyszy wzmożona synteza cytokin, które zwiększają liczbę nieprawidłowych megakariocytów** (głównie interleukina 8\). Prowadzi to do nasilenia procesów włóknienia: aktywacji fibroblastów i powstawania włókien retikulinowych oraz kolagenowych w szpiku kostnym.


### Objawy mielofibrozy


**Wśród objawów ogólnych samoistnego włóknienia szpiku znajdują się:**


* osłabienie (u 50\-70% chorych),
* u 5\-20% Pacjentów występują: brak łaknienia, utrata masy ciała, stany podgorączkowe, duszności, przyśpieszone tętno, poty nocne.


**Do objawów związanych z włóknieniem szpiku i krwiotworzeniem pozaszpikowym należą natomiast:**


* powiększenie śledziony (u 90% chorych w chwili stawiania rozpoznania),
* powiększenie wątroby (u 40–70% chorych),
* niedokrwistość,
* nadpłytkowość lub małopłytkowość,
* powiększenie węzłów chłonnych (u 2–10% chorych),
* wzdęcia, nudności i bóle brzucha spowodowane uciskiem powiększonej śledziony,
* plamica małopłytkowa,
* rzadko: zanik mięśni, którego przyczyną jest nasilony katabolizm.


U około 13% w momencie diagnozy stwierdza się powikłania zakrzepowe, a u kilku procent chorych rozwija się nadciśnienie wrotne z wodobrzuszem i żylakami przełyku. Niekiedy ogniska hematopoezy poza śledzioną i wątrobą lokalizują się w kręgach, płucach, opłucnej, oku, nerkach, pęcherzu, skórze, przestrzeni zaotrzewnowej, powodując objawy zależne od lokalizacji.


### Jak diagnozuje się mielofibrozę?


W badaniach stwierdza się liczne nieprawidłowości:


* **w morfologii krwi**: niedokrwistość normocytową; przeważnie zwiększona liczba płytek krwi (a w późniejszych fazach choroby często małopłytkowość); prawidłowa, zwiększona lub zmniejszona liczbę leukocytów (chorzy na mielofibrozę mogą mieć też podwyższone stężenie kwasu moczowego, dehydrogenazy mleczanowej oraz witaminy B12 w surowicy),
* **w rozmazie**: obecność erytroblastów, czyli wczesnych postaci czerwonych krwinek, zazwyczaj nieobecnych w krwi, erytrocytów w kształcie „kropli łez”, tak zwanych lakrimocytów i olbrzymich płytek,
* **w biopsji aspiracyjnej**: we wczesnym okresie choroby szpik bogatokomórkowy, a także rozrost linii neutrofilopoetycznej i megakariopoetycznej oraz megakariocyty o nieprawidłowej morfologii; w fazie włóknienia i sklerotyzacji często nie udaje się pobrać szpiku (jest to tzw. pusta biopsja),
* **trepanobiopsja**: włóknienie retikulinowe i zwiększona liczba włókien kolagenowych, rozrost zatok szpiku, pogrubienie i przebudowa beleczek kostnych (faza sklerotyzacji),
* **w badaniach cytogenetycznych**: aberracje chromosomowe (u około 60% chorych),
* **w badaniach molekularnych**: mutacja V617F genu JAK\-2 (u 35\-50%) i zwiększona ekspresja genu PRV\-1 (rzadziej),
* **w RTG kości długich**: zgrubienia substancji zbitej,
* **w innych badaniach**: zwiększona aktywność FAG, hiperurykemia.


### Leczenie mielofibrozy


Leczenie samoistnego włóknienia szpiku zależy m.in. od stadium zaawansowania choroby (występujących objawów), wieku chorego czy obecności innych chorób współistniejących. Leczenie można podzielić na:


* Leczenie wspomagające – równie ważny obszar u chorych PMF, które m.in. polega na leczeniu niedokrwistości (transfuzje, danazol, steroidy, lenalidomid, talidomid i inne). W leczeniu splenomegalii – splenektomia, napromieniowanie śledziony. Dodatkowo u chorych trzeba zadbać o leczenie chelatujące żelazo, małopłytkowości, leczenie powikłań infekcyjnych i inne.
* leczenie przeciwnowotworowe, w skład którego wchodzą **metody nietransplantacyjne i transplantacyjne**. Sposoby terapii nietransplantacyjnej, cytoredukcyjnej i przeciwnowotworowej to: hydroksymocznik, interferon alfa, natomiast leczenie bardziej celowane, odbywa się obecnie za pomocą ruksolitynibu lub fedratynibu (obecnie nierefundowany w Polsce)


Jedyną terapią, która daje szansę wyleczenia, jest natomiast **przeszczepienie allogenicznych krwiotwórczych komórek macierzystych**. Stosuje się ją jednak tylko u pewnej grupy chorych – z grup ryzyka pośredniego i wysokiego, pod warunkiem braku przeciwwskazań do tej procedury. U Pacjentów, u których śledziona jest bolesna i bardzo powiększona, występują niedokrwistość hemolityczna lub małopłytkowość oporne na leczenie bądź nadciśnienie wrotne, wskazane jest wykonanie splenektomii, czyli zabiegu wycięcia śledziony. Jeśli z jakichś względów operacji nie można przeprowadzić, stosuje się napromienianie śledziony.


### Rokowania i życie z mielofibrozą


Rokowanie w przypadku pierwotnej mielofibrozy jest najmniej korzystne spośród wszystkich zespołów mieloproliferacyjnych. **Mediana przeżycia wynosi \~5 lat**. Średnie przeżycie chorych ze stężeniem hemoglobiny powyżej 10 g/dl i leukocytozą 4 000\-30 000/μl wynosi 8 lat, a chorych ze stężeniem hemoglobiny poniżej 10 g/dl i leukocytozą powyżej 30 000/μl lub leukopenią poniżej 4 000/μl – mniej niż 1 rok. Ze względu na heterogenny przebieg choroby **bardzo ważna jest jednak indywidualna ocena stopnia ryzyka u danego Pacjenta**. Głównymi przyczynami zgonów są: transformacja w ostrą białaczkę szpikową (AML), zakażenia oraz krwotoki.


Stan chorego monitoruje się, wykonując co 2–3 miesiące morfologię krwi.


**Bibliografia:**


1\. Samoistne włóknienie szpiku, \[w:] A. Szczeklik (red.), Choroby wewnętrzne, Medycyna Praktyczna, Kraków 2006, s. 1498–1500\.


2\. J. Góra\-Tybor, Pierwotna mielofibroza, http://onkologia.zalecenia.med.pl/pdf/zalecenia\_PTOK\_tom2\_1\.5\.Pierwotna\_mielofibroza\_200520\.pdf, \[dostęp:] 31\.03\.2023\.


