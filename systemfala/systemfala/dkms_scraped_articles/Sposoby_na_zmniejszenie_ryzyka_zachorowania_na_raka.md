---
title: "Sposoby na zmniejszenie ryzyka zachorowania na raka"
url: "https://www.dkms.pl/dawka-wiedzy/zdrowy-dawca/swiatowy-dzien-walki-rakiem"
---

# Sposoby na zmniejszenie ryzyka zachorowania na raka

## 4 lutego obchodzony jest Światowy Dzień Walki z Rakiem. Według Krajowego Rejestru Nowotworów, w Polsce w 2019 roku na nowotwór złośliwy zachorowało ponad 170 tys. osób… W tym tekście powiemy Wam, jak można zmniejszyć ryzyko zachorowania.

Najwięksi wrogowie długiego, zdrowego życia to palenie tytoniu, nieprawidłowa dieta, niektóre zakażenia wirusowe, alkohol, szkodliwe czynniki zawodowe i zanieczyszczenie środowiska.


### Palenie tytoniu


W Polsce z powodu palenia umiera rocznie około 85 tys. osób! Osoby palące żyją średnio 13\-15 lat krócej niż osoby niepalące. Co ważne, dym tytoniowy zawiera ponad 40 znanych karcynogenów, czyli substancji rakotwórczych. Palenie ma związek z rozwojem raka płuca, raka jamy ustnej, gardła, krtani i przełyku, raka pęcherza moczowego oraz raka trzustki. Forma palenia tytoniu nie ma żadnego znaczenia. Chcesz rzucić palenie i szukasz ku temu pomocy? Dowiedz się więcej [TUTAJ](https://www.pib-nio.pl/profilaktyka-i-badania-przesiewowe/poradnia-pomocy-palacym/).


### Wirusy


Niektóre zakażenia wirusowe mają bezpośredni związek z zachorowaniem na raka. Przewlekłe zakażenie wirusem zapalenia wątroby typu B (WZW typu B) związane jest z występowaniem raka wątroby. Agresywne, tzw. onkogenne typy wirusa brodawczaka ludzkiego (HPV) odpowiadają za blisko 100% zachorowań na raka szyjki macicy, 90% zachorowań na raka odbytu, 60% nowotworów złośliwych raka jamy ustno\-gardłowej oraz 40% przypadków raka pochwy i sromu.


Obu tym zakażeniom możemy skutecznie zapobiegać za pomocą szczepień. Od połowy lat 90\-tych na WZW typu B szczepione są noworodki w pierwszym dniu życia. W Polsce dostępne są 2 szczepionki przeciwko HPV. Nie są niestety refundowane. Najlepiej podać je przed rozpoczęciem współżycia, gdyż wirus przenoszony jest drogą kontaktów płciowych. Upewnij się, że byłeś szczepiony **na WZW typu B**.Rozważ szczepienie przeciwko HPV i zaplanuj szczepienie u swoich dzieci!


### Alkohol


Spożywanie alkoholu zwiększa ryzyko zachorowania na 7 różnych nowotworów! Są to: rak piersi, jelita grubego, jamy ustnej, krtani, gardła, przełyku i wątroby. Stopień ryzyka jest proporcjonalny do ilości wypijanego alkoholu. Największe jest przy spożywaniu 3 i więcej jednostek alkoholu dziennie. Co ważne, udowodniono również, że zmniejszenie spożycia alkoholu redukuje ryzyko zachorowania na raka!


Ważne!Pamiętaj, że nowotwory złośliwe stanową trwałe przeciwwskazanie do rejestracji w bazie Dawców szpiku i dyskwalifikują Dawców już zarejestrowanych!


Powiadom nas, jeśli rozpoznano u Ciebie nowotwór złośliwy: medyczne@dkms.pl
### Jak zapobiegać?


Aby edukować społeczeństwo i ograniczać ryzyko zachorowania na chorobę nowotworową, powstał Europejski Kodeks Walki z Rakiem (The European Code Against Cancer). Treść kodeksu stworzonego z inicjatywy Komisji Europejskiej znajdziecie [TUTAJ](https://www.cancer.eu/wp-content/uploads/2018/01/ecac_pl.pdf).


