---
title: "Grupa krwi – co to znaczy?"
url: "https://www.dkms.pl/dawka-wiedzy/o-nowotworach-krwi/grupy-krwi-charakterystyka-oraz-czestosc-wystepowania"
---

# Grupa krwi – co to znaczy?

## Grupy krwi identyfikują obecność określonych antygenów (substancji wykazujących zdolność do łączenia się ze swoistymi przeciwciałami) lub brak ich obecności na powierzchni krwinek czerwonych (erytrocytów).

Dotychczas wykryto \>350 antygenów, sklasyfikowanych w 36 układów grupowych, jednak nie wszystkie antygeny mają znaczenie kliniczne. W codziennej praktyce najważniejsze znaczenie mają układy AB0 i Rh. Jakie grupy krwi w obrębie układu AB0 wyróżniamy u człowieka i czym się charakteryzują?


### Grupy krwi – podział i klasyfikacja


Każda osoba na świecie posiada określoną grupę krwi. Łatwo można zauważyć, że składa się ona z dwóch członów. **Pierwszy z nich to tak zwany układ AB0, a drugi – układ Rh. W praktyce oznacza to, że u ludzi występują grupy krwi A, B, AB oraz 0 wraz z oznaczeniem Rh\+ lub Rh\-** (przykłady to grupa krwi B Rh\-, krew 0 Rh\+, A Rh\- czy też AB Rh\+)**.** Podejrzewa się, że grupy krwi (tak jak antygeny HLA) mogą predestynować do występowania różnych chorób (w tym nowotworów) i wciąż trwają badania nad „właściwościami” poszczególnych grup. Niemal każdy człowiek choć raz w życiu miał oznaczoną grupę krwi, a wiedza ta jest konieczna w wielu procedurach medycznych – w tym przy transfuzji krwi, podczas ciąży czy w trakcie hospitalizacji po wypadkach i urazach. Obecnie przed planowymi procedurami konieczne jest oznaczenie potwierdzonej grupy krwi\-czyli pobranie próbek dwukrotnie, w odstępie czasu, z innego wkłucia. Jeśli grupa krwi była w przeszłości oznaczona i jest udokumentowana, potwierdza się ją pojedynczym pobraniem.


### Grupa krwi A – występowanie i charakterystyka


**Grupa krwi A jest najczęściej występującą w Polsce – szacuje się, że ma ją około 40% mieszkańców naszego kraju. Mutacja krwi, dzięki której nastąpiło wykształcenie się grupy A miała miejsce prawdopodobnie około 20 tysięcy lat przed naszą erą.** Posiadacze tej grupy na powierzchni czerwonych krwinek mają antygen A, a jednocześnie produkują przeciwciała anty\-B. Oznacza to, że osoba mająca grupę krwi A, może otrzymać transfuzje preparatów krwiopochodnych grupy krwi 0 oraz A (ze zgodnymi grupami Rh), a sam z kolei jest odpowiednim dawcą krwi dla osób z grupami AB oraz A (również z uzgodnionymi grupami Rh).


### Grupa krwi B – występowanie i charakterystyka


**Szacuje się, że grupa krwi B występuje u około 19% Polaków.** U osób posiadających właśnie tę grupę, **na powierzchni erytrocytów obecny jest antygen B, a w osoczu i surowicy powstają przeciwciała anty\-A**. Wynika z tego, że osoba z grupą krwi B może być dawcą krwi dla chorego z grupą AB oraz B (przy zgodności grup Rh), a sam jest biorcą grup 0 oraz B (znów – przy zgodności układów Rh).


### Grupa krwi AB – występowanie i charakterystyka


**Posiadaczy i posiadaczek grupy krwi AB jest w Polsce (i na świecie) najmniej – bo około 8%. U osób z tą grupą krwi na powierzchni czerwonych krwinek znajdują się zarówno antygeny A, jak i antygeny B, natomiast w surowicy nie ma przeciwciał anty\-A ani anty\-B – to sprawia, że stają się oni tak zwanymi „uniwersalnymi biorcami”** – mogą bowiem otrzymywać zarówno krew z grup A, B, jak i 0 czy AB (przy zgodności układu Rh w przypadku obecności grupy Rh\-, ponieważ osoby z grupą AB Rh\+ mogą otrzymać dowolną grupę – niezależnie od oznaczenia Rh). Niestety, jeśli chodzi o dawstwo, to osoby z grupą AB mogą oddawać krew jedynie posiadaczom i posiadaczkom tej samej grupy – AB.


### Grupa krwi 0 \- występowanie i charakterystyka


**Grupa krwi 0 występuje u około 33% osób żyjących w Polsce.** Na powierzchni erytrocytów u osób z tą grupą nie stwierdza się zarówno antygenów A, jak i B, natomiast w osoczu produkowane są przeciwciała anty\-A oraz anty\-B. Jak można się domyślić, **w praktyce oznacza to, że osoby z grupą krwi 0 są tzw. „uniwersalnymi dawcami” krwi, ale same mogą otrzymać jedynie własną grupę (ze zgodnym parametrem Rh)**.


### Grupa krwi a transplantacja


**Antygeny układu AB0 to cukry, występują nie tylko na krwinkach czerwonych, ale również na innych komórkach krwi i na komórkach innych tkanek, natomiast antygeny Rh to białka występujące tylko na erytrocytach.**


Krwiotwórcze komórki macierzyste nie wykazują na powierzchni antygenów AB0, dlatego przy doborze dawcy nie jest konieczna zgodność z biorcą. Jak wynika z powyższego akapitu, zgodność grupy krwi jest istotna przy przeszczepianiu narządów.


**Źródła:**


1\. Charakterystyki krwi grupy A, B, AB i grupy 0 \[w:] Europejska Fundacja Honorowego dawcy krwi \- www.krewniacy.pl, dostęp online: 28\.09\.2023


2\. B. Michalewska, Grupy krwi \[w:] Interna Szczeklika 2018, 1909\-1910\.


3\. P. Łaguna, B. Michalewska, Grupy krwi \[w:] Podręcznik Pediatrii Medycyny Praktycznej, dostęp online: 28\.09\.2023


4\. Lek. M. Wiercińska, Grupa krwi \- jakie są grupę krwi, dziedziczenie \[w:] Medycyna Praktyczna, 08\.05\.2023


5\. B. Michalewska, J. Bednarz, Wybrane doniesienia na temat aktualnej wiedzy o grupach krwi \[w:] Journal od Transfusion Medicine 2012, tom 5, nr 1


* [https://www.krewniacy.pl/krew\-grupy\-a/](https://www.krewniacy.pl/krew-grupy-a/)
* [https://www.krewniacy.pl/krew\-grupy\-b/](https://www.krewniacy.pl/krew-grupy-b/)
* [https://www.krewniacy.pl/krew\-grupy\-ab/](https://www.krewniacy.pl/krew-grupy-ab/)
* [https://www.krewniacy.pl/krew\-grupy\-0/](https://www.krewniacy.pl/krew-grupy-0/)
* [https://diag.pl/pacjent/artykuly/najrzadsza\-grupa\-krwi\-na\-swiecie\-i\-w\-polsce/](https://diag.pl/pacjent/artykuly/najrzadsza-grupa-krwi-na-swiecie-i-w-polsce/)
* [https://imed24\.pl/blog/czy\-grupa\-krwi\-ma\-znaczenie/](https://imed24.pl/blog/czy-grupa-krwi-ma-znaczenie/)

