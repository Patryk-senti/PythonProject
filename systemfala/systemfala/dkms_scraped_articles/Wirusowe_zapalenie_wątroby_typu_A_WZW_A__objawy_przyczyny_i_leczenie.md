---
title: "Wirusowe zapalenie wątroby typu A (WZW A) – objawy, przyczyny i leczenie"
url: "https://www.dkms.pl/dawka-wiedzy/zdrowy-dawca/wirusowe-zapalenie-watroby-typua-wzwa-objawy-przyczyny-oraz-leczenie"
---

# Wirusowe zapalenie wątroby typu A (WZW A) – objawy, przyczyny i leczenie

## Wirusowe zapalenie wątroby typu A jest zakaźną chorobą, powodowaną przez HAV – wirusa zapalenia wątroby typu A, zdolnego do wywołania zmian w obrębie wątroby (o charakterze zapalnym oraz martwiczym). W jaki sposób można zarazić się WZW A i jakie są objawy? Na czym polega profilaktyka i leczenie?

### WZW A – przyczyny. Czynniki ryzyka i drogi transmisji wirusa


**Ostre wirusowe zapalenie wątroby typu A (nazywane również żółtaczką typu A czy też żółtaczką pokarmową) jest powodowane bezpośrednio zakażeniem** wirusem zapalenia wątroby typu A. Pod wpływem obecności wirusa w organizmie, uszkodzeniom ulegają hepatocyty (komórki wątroby), co prowadzi do zapalenia, a w ciężkich przypadkach – do martwicy tego organu.


**Jedynym rezerwuarem HAV są ludzie**, a materiałem zakaźnym – ich odchody. Wirus wydalany jest wraz z kałem po zakażeniu, nawet na 1\-2 tygodnie przed wystąpieniem objawów, a także do tygodnia po ich zaobserwowaniu. **Do zakażenia dochodzi zwykle na drodze pokarmowej** (w wyniku jedzenia brudnymi rękoma i/lub spożywania zanieczyszczonych produktów). W mniejszym odsetku przypadków transmisja wirusa może nastąpić **w wyniku kontaktów seksualnych (zwłaszcza analnych)** oraz przez **używanie skażonych igieł** lub strzykawek. Bardzo rzadko zdarza się, że zakażenie następuje u Pacjenta **po przetoczeniu krwi** (transfuzji).


**Istnieją czynniki ryzyka, których wystąpienie sprzyja zachorowaniu na WZW A. Wśród nich wyróżnia się:**


* przebywanie na obszarach endemicznych dla wirusa (a więc tam, gdzie występuje on u największego odsetka Pacjentów). Do takich obszarów należą między innymi kraje Azji Południowej, Afryki Południowej i Środkowej, w których panują niekorzystne warunki sanitarne. Sporo zachorowań obserwuje się także na Bliskim Wschodzie czy w Ameryce Łacińskiej;
* bliskie kontakty z osobami chorymi: w tym z domownikami, a także kontakty zawodowe (w placówkach oświatowych oraz w systemie ochrony zdrowia);
* spożywanie surowych owoców morza (w tym ostryg i skorupiaków);
* niezabezpieczone kontakty seksualne (zwłaszcza z penetracją analną);
* praca związana z konserwacją i/lub oczyszczaniem urządzeń służących do usuwania odpadów komunalnych oraz płynnych nieczystości.


### Objawy WZW A. Jak rozpoznaje się chorobę? Diagnostyka wirusowego zapalenia wątroby typu A


Wirusowe zapalenie wątroby typu A bardzo często nie daje żadnych objawów, a Pacjent nawet nie wie, że doszło do zakażenia. **Jeśli jednak symptomy się pojawią, to mogą obejmować:**


* nudności i wymioty;
* bóle mięśni i stawów;
* ból brzucha i/lub ból w prawym boku (wynikający z powiększenia wątroby);
* złe samopoczucie, uczucie ogólnego osłabienia, szybszą męczliwość;
* u niektórych Pacjentów – świąd skóry oraz żółtaczkę.


**Zazwyczaj objawy zapalenia wątroby ustępują u Pacjenta po kilku dniach.** Niestety, bardzo rzadko zdarza się, że choroba przyjmuje **postać piorunującą – przebiegającą z ostrą niewydolnością wątroby** (wówczas konieczna jest szybka interwencja medyczna). Najbardziej narażeni na ciężki przebieg WZW A są seniorzy, a także Pacjenci niedożywieni oraz osoby z przebytymi wcześniej chorobami wątroby lub z uszkodzeniami tego narządu.


**Diagnostyka wirusowego zapalenia wątroby typu A polega przede wszystkim na przeprowadzeniu dokładnego wywiadu (zwłaszcza w kontekście wcześniejszych kontaktów z osobami chorymi) oraz na wykonaniu badań krwi na obecność przeciwciał przeciwko wirusowi.** W celu oceny czynności wątroby lekarz może zlecić tak zwany panel wątrobowy („próby wątrobowe”), służący sprawdzeniu aktywności enzymów wątrobowych, a także badanie stężenia bilirubiny.


### WZW typu A – leczenie i powikłania


**Jak wygląda terapia WZW A? Leczenie polega przede wszystkim na łagodzeniu objawów i powinno skupiać się na zapewnieniu Pacjentowi odpowiednich warunków do regeneracji organizmu.** Za to z kolei odpowiada właściwy poziom odżywienia oraz nawodnienia. W związku z tym **choremu zaleca się odpoczynek** (w tym rezygnację z intensywnej aktywności fizycznej – również w okresie około miesiąca po ustąpieniu objawów, czyli na czas rekonwalescencji). Oprócz tego **w terapii WZW A istotną rolę odgrywa dieta**. Powinna być dostosowana do zapotrzebowania energetycznego Pacjenta, z przewagą łatwych do przyswojenia węglowodanów, z zawartością tłuszczów (warto, by stanowiły 10\-20% jadłospisu) oraz białka (około 10%). **Należy dbać o nawodnienie organizmu**, z uwagi na ryzyko odwodnienia u osób cierpiących na WZW A.


**Zalecenia dotyczące Pacjentów z wirusowym zapaleniem wątroby typu A dotyczą także całkowitego zakazu spożywania alkoholu** – zarówno na czas leczenia, jak i rekonwalescencji. Dodatkowo muszą oni unikać niektórych leków –metabolizowanych w wątrobie i powodujących zatrzymanie żółci (leki cholestatyczne). Chorzy przechodzący WZW A ciężko muszą być hospitalizowani.


**U większości Pacjentów WZW A udaje się wyleczyć bez żadnych powikłań.** Na powikłania narażone są osoby niedożywione, po 50\. roku życia, z wcześniej uszkodzoną wątrobą. Może u nich dojść do wspomnianego już piorunującego zapalenia wątroby i ostrej niewydolności tego narządu czy do uszkodzenia nerek.


### Profilaktyka WZW A


**Najskuteczniejszą formą profilaktyki zachorowania na ostre zapalenie wątroby typu A jest poddanie się szczepieniu. W Polsce dodtępne są szczepionki przeciwko WZW typu A i preparat skojarzony przeciwko WZW A oraz WZW B.** Pełny schemat szczepienia szczepionką przeciwko WZW typu A obejmuje podanie dwóch dawek, a szczepionką skojarzoną \-3 dawek. Szczepienie powinny rozważyć szczególnie osoby udające się do krajów endemicznego występowania WZW A, z niedoborami odporności, cierpiące na choroby wątroby, mające zawodowo kontakt z Pacjentami i dziećmi, a także z nieczystościami. Ogólnie rzecz biorąc, warto, by szczepionkę przyjęły osoby narażone na zakażenie z uwagi na ekspozycję na czynniki ryzyka.


**Do profilaktyki wirusowego zapalenia wątroby należy także zachowanie najwyższych standardów higieny** obejmujących dokładne mycie rąk, przestrzeganie higieny i stosowanie środków zabezpieczających podczas kontaktu z chorymi, zabezpieczanie stosunków seksualnych (zwłaszcza analnych).


### Postępowanie z potencjalnymi dawcami szpiku


Przebyte WZW A nie jest przeciwwskazaniem do rejestracji w bazie Dawców szpiku, jeśli nie pozostały komplikacje lub powikłania po infekcji.


**Źródła:**


* https://www.mp.pl/szczepienia/choroby/choroby\_wzwa/91239,ostre\-wirusowe\-zapalenie\-watroby\-typu\-a
* https://www.gov.pl/web/gis/wirusowe\-zapalenie\-watroby\-typu\-a\-wzw\-a
* https://www.mp.pl/pacjent/gastrologia/choroby/watroba/291781,wirusowe\-zapalenie\-watroby\-typu\-a\-wzw\-a\-przyczyny\-objawy\-leczenie\-i\-profilaktyka
* https://szczepienia.pzh.gov.pl/szczepionki/wzw\-a/?strona\=2\#co\-to\-jest\-wzw\-a
* https://epibaza.pzh.gov.pl/story/wirusowe\-zapalenie\-w%C4%85troby\-typu\-wzw
* https://www.nfz\-krakow.pl/dla\-pacjenta/aktualnosci/sroda\-z\-profilaktyka\-higiena\-w\-profilaktyce\-zakazen\-wzw\-a,381\.html
* Szczeklik A., Choroby wewnętrzne, Tom II, str. 2072\-2073

