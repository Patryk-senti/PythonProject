---
title: "Cytomegalia (CMV) – objawy i leczenie"
url: "https://www.dkms.pl/dawka-wiedzy/zdrowy-dawca/cytomegalia-cmv-objawy-leczenie"
---

# Cytomegalia (CMV) – objawy i leczenie

## Cytomegalia to jedna z zakaźnych chorób wirusowych, która powszechnie występuje w środowisku. Rezerwuarem oraz nosicielem wirusa CMV jest człowiek. Różne szacunki wskazują, że zarażonych jest od 50 do nawet 80-90% populacji. Jak przebiega cytomegalia i dla kogo jest szczególnie groźna?

### Cytomegalia – co to takiego?


Cytomegalia to wirusowa choroba zakaźna, która jest rozpowszechniona w środowisku – tak, jak zostało to wspomniane powyżej, szacunki mówią o nosicielstwie wirusa u od 50 do nawet 90% populacji. Wirus wywołujący cytomegalię to cytomegalowirus (cytomegalovirus, w skrócie – CMV), należący do rodziny Herpeswirusów (herpesviridae). Do tej rodziny należą także wirusy opryszczki (HSV), wirus ospy wietrznej (VZV), wirus Ebstein\-Barr (EBV) powodujący m.in. mononukleozę, które, podobnie jak wirus CMV, pozostają w organizmie na całe życie. W większości przypadków (ponad 90% zakażonych osób) przebieg choroby CMV jest bezobjawowy lub łagodny, natomiast w niektórych sytuacjach i okolicznościach zdrowotnych (ciąża, stany obniżonej odporności, choroby onkologiczne, leczenie immunosupresyjne, np. po transplantacji komórek krwiotwórczych i inne), CMV może się uaktywnić i powodować groźne dla zdrowia i życia powikłania.


### Cytomegalia – jak można się zarazić?


**Wirus cytomegalii może szerzyć się wieloma drogami (przenosi się między innymi drogą kropelkową, poprzez kontakty seksualne, korzystanie z tych samych naczyń i sztućców oraz akcesoriów higieny osobistej)**, ponieważ znajduje się w wielu ludzkich wydzielinach – w tym w krwi, spermie, wydzielinie z dróg rodnych kobiety, mleku kobiecym, w moczu i kale, ślinie oraz we łzach. Zdarza się również, że do zakażenia dochodzi podczas transfuzji krwi czy w trakcie przeszczepienia narządów i szpiku.


**W zależności od momentu zakażenia, wyróżnia się dwa rodzaje cytomegalii, a w tym:**


* **cytomegalię wrodzoną** – czyli cytomegalię będącą skutkiem wewnątrzmacicznego zakażenia płodu w trakcie ciąży;
* **cytomegalię nabytą** – pojawiającą się na skutek zakażenia horyzontalnego w wyniku kontaktu z inną zakażoną osobą.


Warto wspomnieć tu dodatkowo o cytomegalii wtórnej, lub określonej czasem jako reaktywacja wirusa CMV, która pojawia się, gdy po okresie uśpienia wirus aktywuje się i dochodzi do wystąpienia objawów choroby.


### Cytomegalia – objawy choroby wrodzonej i nabytej


Objawy choroby cytomegalowirusowej różnią się od siebie w zależności od tego, czy choroba jest nabyta, czy wrodzona. I tak:


* **objawy cytomegalii nabytej, w większości przypadków, w ogóle nie występują** – wirus CMV co prawda znajduje się w organizmie, jednak u osób z prawidłowo funkcjonującym układem odpornościowym jest on uśpiony i nie powoduje niepokojących symptomów (zarówno od razu po zakażeniu, jak i w późniejszym czasie). **W rzadkich przypadkach zakażenie może doprowadzić do pojawienia się tak zwanej mononukleozy cytomegalowirusowej**, przypominającej w swoim przebiegu mononukleozę zakaźną. Występują wówczas u Pacjenta takie objawy, jak gorączka, osłabienie organizmu, ale też powiększenie węzłów chłonnych oraz powiększenie wątroby. Rzadziej dochodzi do powstania zapalnych zmian na migdałkach, powiększenia śledziony czy do rozwoju żółtaczki. **Aktywne zakażenie CMV może także powodować wirusowe zapalenie wątroby**. W przypadku objawowej cytomegalii będącej wynikiem zakażenia podczas transfuzji preparatów krwiopochodnych czy przeszczepienia szpiku. Mogą pojawić się: gorączka, zapalenie wątroby, śródmiąższowe zapalenie płuc, zespół mononukleozopodobny, zapalenie jelit, ośrodkowego układu nerwowego. Z kolei **u Pacjentów z niedoborami odporności** (chorujących na AIDS, przyjmujących długotrwale leki immunosupresyjne) **cytomegalia może objawiać się wystąpieniem licznych i rozległych stanów zapalnych**, a w tym: zapaleniem siatkówki i naczyniówki, błony śluzowej przewodu pokarmowego, śródmiąższowym zapaleniem płuc, zapaleniem mózgu, nadnerczy czy trzustki;
* **objawy cytomegalii wrodzonej występują u około 10% noworodków zakażonych CMV w życiu płodowym. Obejmują one między innymi:** zapalanie mózgu, wodogłowie lub małogłowie, uszkodzenia układu nerwowego skutkujące niedowładami i spastycznością mięśni, zanik nerwu wzrokowego, zapalenia struktur narządu wzroku (siatkówki, naczyniówki), powiększenie wątroby i/lub śledziony, niedosłuch lub całkowitą głuchotę, skazę krwotoczną i inne powikłania. Bardzo ciężka postać cytomegalii stanowi niekiedy przyczynę śmierci zakażonego noworodka. Warto również dodać, że dziecko z cytomegalią wrodzoną, które nie wykazuje jej objawów po narodzinach, może ujawnić symptomy ze strony OUN (ośrodkowego układu nerwowego) w postaci zaburzeń rozwoju psychoruchowego później – w dalszych miesiącach i latach życia.


**Należy dodać, że aktywne zakażenie wirusem CMV u kobiety w ciąży może spowodować nie tylko zakażenie dziecka, ale również poronienie samoistne (w pierwszych miesiącach ciąży) lub obumarcie płodu (na dalszych etapach ciąży).** Z tego względu kobietom planującym ciążę oraz oczekującym dziecka zaleca się wykonywanie badań oceniających status CMV w organizmie. Noworodek lub niemowlę może się zarazić CMV także po porodzie, podczas karmienia piersią. Około 30% kobiet zakażonych i bezobjawowych wydziela CMV mlekiem po porodzie nawet do roku. Na szczęście, dzieci zakażone tą drogą zwykle nie demonstrują objawów choroby CMV.


### Diagnostyka cytomegalii


Najbardziej powszechnym sposobem na wykrycie zakażenia wirusem CMV jest wykonanie testów serologicznych z krwi. Polegają one na oznaczeniu obecności przeciwciał przeciwko wirusowi, świadczących o świeżym lub uśpionym zakażeniu – a więc w klasie IgM oraz IgG. **W praktyce wyniki mogą prezentować się następująco:**


* stwierdzona obecność przeciwciał IgG oraz nieobecność przeciwciał IgM świadczy o uśpionym zakażeniu (Pacjent miał kontakt z wirusem w przeszłości, ale nie choruje);
* stwierdzona obecność przeciwciał obu klas – IgG oraz IgM – może świadczyć o niedawnym zakażeniu (w ciągu ostatnich kilku miesięcy) i ewentualnie o aktywnej chorobie;
* stwierdzona obecność przeciwciał IgM oraz nieobecność IgG świadczy o świeżym zakażeniu (w ciągu ostatnich kilku tygodni);
* brak obecności przeciwciał obu klas – IgG oraz IgM – świadczy o braku kontaktu z wirusem i braku choroby.


Przy podejrzeniu zakażenia wirusem CMV wykonuje się testy serologiczne, a czasami w celu potwierdzenia – także badanie molekularne metodą PCR (polimerazowa reakcja łańcuchowa), które pozwala na wykrycie DNA wirusa CMV. Niekiedy wykonuje się kolejne badanie serologiczne po około 3 tygodniach od pierwszego, by wychwycić ewentualne zmiany obecności konkretnych klas przeciwciał.


**Diagnostyka w przypadku cytomegalii wrodzonej uwzględnia oczywiście badania krwi dziecka na obecność opisanych powyżej przeciwciał, a oprócz tego polega na przeprowadzeniu szeregu procedur, testów i badań** potwierdzających lub wykluczających konkretne zaburzenia w funkcjonowaniu organizmu i nieprawidłowości w zakresie budowy czy działania układów i narządów.


### Cytomegalia – leczenie, rokowania, powikłania i zapobieganie zakażeniom


Leczenie cytomegalii to skomplikowana kwestia, która zależy przede wszystkim od postaci choroby, stanu zdrowia Pacjenta, jego wieku oraz postaci aktywnego wirusa CMV. Co do zasady, u osób z prawidłowo funkcjonującym układem odpornościowym – nie ma konieczności leczenia CMV, zresztą, przebieg jest najczęściej bezobjawowy, albo przypominający zwykłą infekcję przeziębieniową. **Jeśli terapia jest konieczna, wówczas podaje się choremu leki łagodzące objawy (o działaniu przeciwzapalnym, przeciwbólowym lub przeciwgorączkowym), a w postaciach ostrych, u osób z upośledzonym układem odpornościowym, u kobiet w ciąży – leki przeciwwirusowe** (gancyklowir, walgancyklowir, foskarnet, cydofowir i inne)**. U dzieci z cytomegalią wrodzoną nierzadko konieczna jest terapia wielotorowa –** uwzględniająca opiekę immunologiczną, neurologiczną, okulistyczną, rehabilitacyjną, hepatologiczną, nefrologiczną i z innych dziedzin (uzależnionych od następstw choroby). **Rokowanie zależy od postaci choroby oraz statusu immunologicznego.** Predykcje pogarszają się, gdy chodzi o cytomegalię wrodzoną lub o Pacjentów z niedoborami odporności (w tym w trakcie leczenia onkologicznego czy chorujących na AIDS). **Niestety, cytomegalia nie jest uleczalna** – nawet w postaci nabytej pozostaje w organizmie w formie uśpionej.


**Powikłania cytomegalii obejmują między innymi:**


* u kobiet w ciąży – poronienie, obumarcie płodu;
* u noworodków z cytomegalią nabytą – wady OUN, mózgowe porażenie dziecięce, niedosłuch, niedowidzenie i inne;
* u osób z deficytami odporności – śródmiąższowe zapalenie płuc i inne stany zapalne w organizmie.


**Do tej pory nie ma szczepionki przeciwko wirusowi CMV, dlatego do profilaktyki zakażenia trzeba zaliczyć dbałość o wzmożoną higienę osobistą.** By uchronić się przed zachorowaniem konieczne jest mycie rąk przed i po posiłku, a także po skorzystaniu z toalety (zwłaszcza tej publicznej) czy po zmianie pieluszki u małego dziecka. Dodatkowo należy uważać na kontakt z maluchami uczęszczającymi do placówek opiekuńczych, ponieważ to właśnie one są często rezerwuarem wirusa (łatwa i szybka transmisja w dużych skupiskach dzieci). **Dotyczy to szczególnie kobiet w ciąży, u których do czasu ciąży nie stwierdzono zakażenia CMV (czyli są sero\-negatywne) i osób z upośledzoną odpornością.**


**Źródła:**


* [https://medwiekurozwoj.pl/articles/2018\-1\-6\.pdf](https://medwiekurozwoj.pl/articles/2018-1-6.pdf)
* [https://www.mp.pl/pacjent/choroby\-zakazne/choroby/zakazenia\-wirusowe/157123,cytomegalia](https://www.mp.pl/pacjent/choroby-zakazne/choroby/zakazenia-wirusowe/157123,cytomegalia)
* [https://www.medicover.pl/o\-zdrowiu/cytomegalia\-objawy\-leczenie\-powiklania,5126,n,192](https://www.medicover.pl/o-zdrowiu/cytomegalia-objawy-leczenie-powiklania,5126,n,192)
* [https://www.mp.pl/pacjent/ciaza/przebiegciazy/63118,zakazenie\-wirusem\-cytomegalii\-w\-ciazy](https://www.mp.pl/pacjent/ciaza/przebiegciazy/63118,zakazenie-wirusem-cytomegalii-w-ciazy)

