---
title: "Kiła – objawy, leczenie i diagnostyka"
url: "https://www.dkms.pl/dawka-wiedzy/zdrowy-dawca/kila-objawy-leczenie-diagnostyka"
---

# Kiła – objawy, leczenie i diagnostyka

## Kiła, zwana także syfilisem, jest chorobą przenoszoną drogą płciową i może prowadzić do poważnych komplikacji, jeśli nie zostanie odpowiednio wcześnie rozpoznana i leczona. W artykule znajdziesz informacje o objawach, metodach leczenia i sposobach diagnozowania tej groźnej choroby.

### Kiła – co to jest?


Kiła (łac. syphilis) to choroba zakaźna szerząca się głównie drogą płciową, która wywoływana jest przez bakterię krętka bladego Treponema pallidum subspecies pallidum (T. pallidum). Do zakażenia patogenem może dość w wyniku niezabezpieczonego prezerwatywą stosunku seksualnego z osobą chorą.


**Kiła odznacza się różnorodnymi objawami chorobowymi i cechuje ją wieloletni przebieg.** Zakażony bakterią krętka bladego może nie wykazywać żadnych symptomów, zmagać się z występującymi na zmianę okresami objawowymi oraz bezobjawowymi albo mierzyć się z poważnymi zmianami narządowymi.


Zakaźność bakterią wywołującą kiłę jest powiązana z okresem trwania choroby, a największą obserwuje się w pierwszych dwóch latach od zakażenia krętkiem bladym. W tym czasie u pacjentów chorujących na kiłę odnotowuje się zmiany skórne z wydzieliną zawierającą znaczną ilość bakterii.


### Kiła – objawy i przebieg choroby


Ze względu na sposób zarażenia bakterią krętka bladego, wyróżnić można kiłę nabytą oraz kiłę wrodzoną.


#### Kiła nabyta – objawy i rozwój choroby


W przypadku kiły nabytej wyróżnia się trzy stadia:


**1\. Kiłę pierwszorzędową**, która rozwija się po upływie 2\-3 tygodni od kontaktu seksualnego z osobą zakażoną. Cechą charakterystyczną jest powstanie objawu pierwotnego – niebolesnego owrzodzenia (tzw. wrzodu Huntera) – które pojawia się w miejscu wniknięcia bakterii. Jest ono zwykle zlokalizowane u mężczyzn na penisie, a u kobiet na sromie; może być także umiejscowione na odbycie, wargach i w jamie ustnej. Zmiana ta ustępuje często samoistnie po sześciu tygodniach.


**2\. Kiłę drugorzędową**, która rozwija się w przeciągu 9\-16 tygodni od zakażenia bakterią krętka bladego. Na tym etapie rozwoju choroby u zarażonego może pojawić się wysypka na tułowiu i kończynach oraz błonach śluzowych (tzw. osutka kiłowa). Zaobserwować można wtedy też plamy i grudki na narządach płciowych oraz w jamie ustnej, a także powiększenie węzłów chłonnych. Rzadszym objawem jest łysienie kępkowate, bielactwo, pogorszenie wzroku, zapalenie wątroby, nerek czy mózgu[\[1]](#_ftn1).


**3\. Kiłę trzeciorzędową**, która rozwija się powyżej pięciu lat od infekcji. Stadium to dotyczy osób, które nie przebyły leczenia we wcześniejszych etapach choroby lub okazało się ono niewystarczające. Faza ta może obejmować zmiany w układzie nerwowym (np. w rdzeniu kręgowym), sercowo\-naczyniowym (powstają np. tętniaki aorty wstępującej) i kostnym.


Warto zaznaczyć, iż pomiędzy kiłą drugorzędową a trzeciorzędową może wystąpić stadium kiły utajonej. Jest to okres, gdy zarażony nie wykazuje objawów zarażenia bakterią krętka bladego.


#### Kiła wrodzona – występowanie


Kiła wrodzona to schorzenie wielonarządowe, które wywoływane jest przez ten sam patogen, co w przypadku kiły nabytej – bakterię Treponema pallidum. Rozróżnić można:


* **kiłę wrodzoną wczesną,** której objawy pojawiają się do 2\. roku życia.
* **kiłę wrodzoną późną,** której objawy pojawiają się po 2\. roku życia.


Do zakażenia płodu bakterią krętka bladego może dojść już w 9\-10 tygodniu ciąży. Ryzyko zarażenia zależy od czasu trwania infekcji u matki i wynosi:


* od 70% do 100% w przypadku kiły pierwszorzędowej,
* 40% w przypadku kiły drugorzędowej,
* 10% w przypadku kiły trzeciorzędowej[\[2]](#_ftn1).


Warto zaznaczyć, iż w przypadku kiły wrodzonej odnotowuje się coraz mniejszą liczbę zakażeń.


### Kiła – diagnostyka choroby


Po zauważeniu pierwszych objawów kiły lub przy podejrzeniu, że mogło dojść zakażenia bakterią krętka bladego**, należy udać się do dermatologa, wenerologa lub lekarza chorób zakaźnych.** Po zebraniu wywiadu i zbadaniu Pacjenta specjalista zaleci wykonanie badań. Aktualnie wykonuje się dwa rodzaje testów:


* **niekrętkowe** (zwykle nazywane przesiewowymi),
* **krętkowe** (zwykle nazywane testami potwierdzenia).


Diagnostyka laboratoryjna opiera się głównie na wykrywaniu przeciwciał przeciw antygenom bakterii kiły w określonym algorytmie diagnostycznym, w kontekście klinicznym (obecności objawów etc.). **Testy mogą też określić miano (ilość) przeciwciał w badanej surowicy.** Warto jednak zaznaczyć, iż pozytywny (dodatni) wynik badania przesiewowego musi zostać potwierdzony testem potwierdzenia.


W początkowych stadiach rozwoju kiły **lekarz może także zalecić wykonanie testów mikroskopowych.** W ten sposób wykrywa się obecność krętka bladego w wydzielinie z dna owrzodzenia.


Warto wiedzieć: 


Warto wiedzieć:W niektórych przypadkach, u około 1% osób poddanych testom na kiłę, można otrzymać wynik fałszywie dodatni. Taka sytuacja może mieć miejsce, gdy badaniu poddaje się pacjentów np. po niedawnym zawale serca, będących w ciąży czy też chorujących na niektóre choroby autoimmunologiczne. Z kolei fałszywie ujemne wyniki mogą pojawić się u osób zakażonych HIV oraz u 1–2% pacjentów będących w drugim stadium kiły(3\).
### Kiła – leczenie i profilaktyka


Pełne wyleczenie kiły jest jak najbardziej możliwe. W terapii wykorzystuje się antybiotyki, w tym:


* **penicylinę benzatynową** w postaci pojedynczej lub trzykrotnie wykonanej iniekcji domięśniowej,
* **penicylinę prokainową** podawaną domięśniowo, trwającą 14 lub 21 dni,
* **doksycyklinę,** którą stosuje się doustnie dwa razy dziennie przez dwa tygodnie (w przypadku uczulenia na penicylinę lub niemożności jej podania).


Po zakończeniu leczenia należy wykonać badania krwi – mają one potwierdzić skuteczność terapii.


Warto pamiętać, że **przebycie kiły nie chroni przed zakażeniem w przyszłości** – do infekcji może dojść wielokrotnie.


Aktualnie nie ma 100% skutecznej metody, która mogłaby uchronić przed zarażeniem bakterią krętka bladego. Istnieją jednak pewne środki ostrożności minimalizujące ryzyko zakażenia, a najpewniejsze będzie współżycie ze stałym partnerem. Warto także pamiętać o stosowaniu prezerwatyw podczas kontaktów seksualnych (również oralnych czy analnych).


[\[1]](#_ftnref1) na podstawie: https://podyplomie.pl/dermatologia/30540,co\-to\-jest\-kila (dostęp: 10\.05\.2024\).


[\[2]](#_ftnref1) na podstawie: https://jms.ump.edu.pl/uploads/2010/4/334\_4\_79\_2010\.pdf (dostęp: 10\.05\.2024\).


\[3] na podstawie: https://jms.ump.edu.pl/uploads/2010/4/334\_4\_79\_2010\.pdf (dostęp: 10\.05\.2024\).


Bibliografia:


* [https://jms.ump.edu.pl/uploads/2009/5\-6/335\_5\-6\_78\_2009\.pdf](https://jms.ump.edu.pl/uploads/2009/5-6/335_5-6_78_2009.pdf)
* [https://jms.ump.edu.pl/uploads/2010/4/334\_4\_79\_2010\.pdf](https://jms.ump.edu.pl/uploads/2010/4/334_4_79_2010.pdf)
* <https://journals.viamedica.pl/journal_of_transfusion_medicine/article/view/44317/35031>
* [https://podyplomie.pl/dermatologia/30540,co\-to\-jest\-kila](https://podyplomie.pl/dermatologia/30540,co-to-jest-kila)
* [https://aids.gov.pl/wp\-content/uploads/2022/11/2\-Kila.pdf](https://aids.gov.pl/wp-content/uploads/2022/11/2-Kila.pdf)
* [https://diag.pl/pacjent/artykuly/kila\-przyczyny\-objawy\-i\-diagnostyka/](https://diag.pl/pacjent/artykuly/kila-przyczyny-objawy-i-diagnostyka/)
* [http://www.przeglepidemiol.pzh.gov.pl/diagnostyka\-serologiczna\-kily\-aktualne\-problemy\-i\-kontrowersje?lang\=pl](http://www.przeglepidemiol.pzh.gov.pl/diagnostyka-serologiczna-kily-aktualne-problemy-i-kontrowersje?lang=pl)
* [https://www.czytelniamedyczna.pl/2152,kila\-wrodzona.html](https://www.czytelniamedyczna.pl/2152,kila-wrodzona.html)

