---
title: "Pierwotne i wtórne niedobory odporności"
url: "https://www.dkms.pl/dawka-wiedzy/o-nowotworach-krwi/pierwotne-wtorne-niedobory-odpornosci"
---

# Pierwotne i wtórne niedobory odporności

## Niedobór odporności to stan, w którym zdolność układu odpornościowego do walki z patogenami jest osłabiona. Jest to przyczyna występowania trudnych w leczeniu zakażeń, a także zwiększenia ryzyka nowotworów czy chorób autoimmunizacyjnych. Wyróżnia się pierwotne oraz wtórne niedobory odporności.

Pierwsze z wymienionych są uwarunkowane genetycznie, natomiast drugie są spowodowane innymi schorzeniami bądź czynnikami zewnętrznymi. Wyjaśniamy, jak przebiegają diagnostyka niedoborów odporności oraz ich leczenie.


### Niedobory odporności – definicja i rodzaje


Niedobory odporności to grupa zaburzeń układu immunologicznego charakteryzująca się **obniżoną zdolnością organizmu do obrony przed drobnoustrojami chorobotwórczymi** (a w skrajnych przypadkach całkowitym jej brakiem). Choroby te objawiają się przede wszystkim występowaniem nawracających zakażeń, a także nowotworzeniem, zaburzeniami autoimmunologicznymi czy alergicznymi.


Niedobory odporności można podzielić na dwie grupy:


* **Pierwotne niedobory odporności (PID, primary immunodeficiency)** – są to zaburzenia układu odpornościowego uwarunkowane genetycznie, ich przyczynami są defekty i mutacje w DNA. Szacuje się, że występują one u 1/2000 do 1/3000 żywo urodzonych dzieci. Ich przebieg kliniczny może być zróżnicowany – od ciężkich, złożonych niedoborów, które nieleczone mogą prowadzić do śmierci w okresie niemowlęcym do stosunkowo łagodnie przebiegających schorzeń, których rozpoznanie zwykle następuje w wieku dorosłym. Najczęstszym pierwotnym niedoborem odporności jest selektywny niedobór IgA (u zdecydowanej większości osób nie występują objawy chorobowe).
* **Wtórne niedobory odporności (SID, secondary immunodeficiencies)** – to zaburzenia w funkcjonowaniu układu immunologicznego rozwijające się w wyniku działania bodźców zewnętrznych lub towarzyszące niektórym chorobom. Cechuje je charakter przemijający – mogą ustąpić po wyeliminowaniu ich przyczyny. SID dotyczą zarówno odpowiedzi swoistej (humoralnej i komórkowej), jak i nieswoistej. Czynniki mogące powodować wtórne niedobory odporności to m.in.:


\- choroby nowotworowe,


\- infekcje wirusowe (np. zakażenie wirusem ludzkiego niedoboru odporności – HIV czy wirusem cytomegalii – CMV),


\- immunoterapia,


\- przyjmowanie niektórych leków, np. immunosupresyjnych czy psychotropowych,


\- choroby metaboliczne (m.in. cukrzyca),


\- niedożywienie,


\- inne: rozległe oparzenia, toksyny, stres, ciąża.


Istotne, że wtórne niedobory odporności (spowodowane np. zakażeniem wirusem HIV czy nowotworem) **wykluczają możliwość bycia dawcą szpiku**. Podobnie choroby autoimmunologiczne niepoddające się leczeniu, astma oraz alergia – wyjątkiem są sytuacje, kiedy te schorzenia są dobrze kontrolowane, w dalszym ciągu jednak oddanie szpiku jest możliwe wyłącznie po konsultacji z lekarzem.


### Objawy niedoboru odporności


Obraz kliniczny pierwotnych oraz wtórych niedoborów odporności jest podobny, choć objawy mogą się oczywiście różnić w zależności od przyczyny oraz indywidualnego przebiegu choroby. Najczęściej występują nawracające, trudne w leczeniu zakażenia obejmujące drogi oddechowe, skórę, stawy i tkankę łączną czy układ pokarmowy.


#### Symptomy ostrzegawcze, mogące świadczyć o niedoborach immunologicznych u dzieci, to przede wszystkim:


* 4 lub więcej infekcji rocznie wymagających antybiotykoterapii,
* 2 lub więcej infekcji o ciężkim przebiegu (np. zapalenia płuc, zapalenia mózgu, posocznica),
* antybiotykoterapia trwająca ponad 2 miesiące i nieprzynosząca poprawy stanu zdrowia,
* przewlekła, trwająca ponad rok, grzybica jamy ustnej i skóry,
* nawracające głębokie ropnie skórne lub narządowe,
* zahamowanie rozwoju dziecka.


#### U dorosłych czujność powinny wzbudzić nawracające, niepoddające się leczeniu:


* zakażenia górnych i dolnych dróg oddechowych,
* zapalenia zatok przynosowych,
* zaburzenia czynności przewodu pokarmowego, w przebiegu których pojawiają się biegunki.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Diagnostyka niedoborów odporności


W przypadku występowania objawów, które mogą sugerować niedobory odporności, zazwyczaj **diagnostykę rozpoczyna się od wykonania morfologii krwi obwodowej wraz z rozmazem mikroskopowym**. Przeważnie w badaniu stwierdza się nieprawidłowości dotyczące leukocytów, np. nadmiar lub niedobór limfocytów czy też zbyt niski poziom neutrofili.


Dalsze badania zleca już zazwyczaj lekarz specjalista – najczęściej immunolog bądź hematolog. Przeprowadza się wówczas m.in. **ocenę stężenia immunoglobulin i składowych C3/C4 dopełniacza oraz test w kierunku HIV**. Do postawienia ostatecznego rozpoznania mogą być potrzebne kolejne testy, chociażby **ukierunkowane badania mikrobiologiczne**, czasami konieczna jest także biopsja szpiku.


### Leczenie niedoborów odporności


Pierwotne niedobory odporności mogą dotknąć osoby w każdym wieku, rozpoznaje się je nie tylko u dzieci, ale też u młodzieży i osób dorosłych. Leczenie jest uzależnione od rodzaju zaburzenia. **W przypadku niedoboru immunoglobulin można je podawać choremu dożylnie lub podskórnie** (immunoglobuliny są produkowane z ludzkiego osocza i innych składników, składają się głównie z IgG). Często konieczne jest włączenie antybiotyków oraz preparatów przeciwgrzybiczych i przeciwwirusowych. W leczeniu ciężkiego złożonego niedoboru odporności (ang. severe combined immunodeficiency, SCID) najlepsze rezultaty przynosi allogeniczne **przeszczepienie szpiku**.


**Terapia wtórnych niedoborów odporności zazwyczaj polega na leczeniu przyczynowym**. Z reguły wyleczenie choroby wywołującej SID niweluje niedobór odporności, jednak nie zawsze jest to możliwe, tak się dzieje np. w przypadku pacjentów po transplantacjach narządów. Wówczas podstawowym zaleceniem lekarskim jest **unikanie źródeł potencjalnych zakażeń czy wykonywanie szczepień ochronnych**. W leczeniu objawowym stosuje się natomiast takie preparaty, jak w przypadku PID (antybiotyki, leki przeciwgrzybicze i przeciwwirusowe oraz preparaty immunoglobulin).


Bibliografia:


1\. A. P. Huissoon, M. T. Krishna, Czy pacjent cierpi na niedobór odporności?, „Medycyna po Dyplomie” 2012, nr 4\.


2\. P. J. Kotyla, Pierwotne niedobory odporności — wstęp do chorób autoimmunizacyjnych, „Rheumatology Forum” 2015, t. 1, nr 1\.


3\. A. Marciniak, M. Dylewska, B. Falkiewicz, T. Kiełczewski, Wtórne niedobory odporności, https://www.pexps.pl/files/upload/files/WNO\_Raport\_2021\.pdf, \[dostęp:] 03\.10\.2022\.


4\. Niedobory odporności, „su.krakow.pl” \[online], https://www.su.krakow.pl/jednostki/choroby\-rzadkie/niedobory\-odpornosci, \[dostęp:] 03\.10\.2022\.


5\. A. Karkosz, Niedobory odporności, „mp.pl” \[online], https://www.mp.pl/pacjent/hematologia/choroby/273884,niedobory\-odpornosci, \[dostęp:] 03\.10\.2022\.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


