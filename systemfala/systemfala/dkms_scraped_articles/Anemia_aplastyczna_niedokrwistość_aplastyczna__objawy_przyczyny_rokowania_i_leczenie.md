---
title: "Anemia aplastyczna (niedokrwistość aplastyczna) – objawy, przyczyny, rokowania i leczenie"
url: "https://www.dkms.pl/dawka-wiedzy/o-nowotworach-krwi/anemia-aplastyczna-niedokrwistosc-aplastyczna-objawy-przyczyny-rokowania-leczenie"
---

# Anemia aplastyczna (niedokrwistość aplastyczna) – objawy, przyczyny, rokowania i leczenie

## Anemia aplastyczna, określana również mianem niedokrwistości aplastycznej, to choroba hematologiczna, w której obserwuje się niewydolność układu krwiotwórczego w zakresie produkcji erytrocytów, leukocytów i trombocytów. Jakie objawy daje ta choroba i w jaki sposób leczy się anemię aplastyczną?

### Anemia aplastyczna – czy to nowotwór? Czym jest anemia aplastyczna?


**Anemia aplastyczna jest chorobą hematologiczną wiążącą się z niewydolnością szpiku kostnego (układu krwiotwórczego).** Niewydolność ma miejsce na skutek hipoplazji szpiku (a więc jego niedorozwoju czy uszkodzenia) lub aplazji szpiku (zaniku jego funkcji). **Skutkuje to pancytopenią – stanem, w którym na skutek zmniejszonej produkcji występuje niedobór elementów morfotycznych krwi**: erytrocytów (krwinek czerwonych), leukocytów (krwinek białych) oraz trombocytów (płytek krwi).


**Szacuje się, że anemia aplastyczna dotyka co roku od 2 do 6 osób na milion Pacjentów. Szczyt zachorowań obserwuje się w okolicach 30 roku życia**, choć tak naprawdę choroba może wystąpić w każdym wieku. Najczęściej występująca postać anemii aplastycznej wrodzonej (o wrodzonych i nabytych rodzajach tej choroby piszemy w dalszej części artykułu), czyli niedokrwistość Fanconiego, pojawia się u 1 dziecka na 100 000 urodzeń.


**Mimo, iż niedokrwistość aplastyczna jest czasem (potocznie, choć błędnie) określana mianem anemii złośliwej aplastycznej, co kojarzy się wielu osobom z nowotworem, to tak naprawdę nowotworem nie jest.** Niedokrwistość (anemia) o różnym nasileniu może – choć nie musi – towarzyszyć nowotworom. Więcej informacji o tym zagadnieniu znajduje się w tekście [Rodzaje niedokrwistości i ich przyczyny](https://www.dkms.pl/dawka-wiedzy/o-nowotworach-krwi/rodzaje-niedokrwistosci-przyczyny), do którego lektury serdecznie zachęcamy.


### Anemia aplastyczna – przyczyny choroby


**Przyczyny niedokrwistości aplastycznej dzieli się ze względu na rodzaj tej choroby. I tak:**


* **anemia aplastyczna nabyta (Pacjent nie chorował na nią od urodzenia) może być spowodowana takimi czynnikami, jak:** przebycie ostrego zapalenia wątroby (niepowiązanego z wirusami zapalenia wątroby), rozwój chorób tkanki łącznej (w tym tocznia rumieniowatego układowego), chorób wirusowych (w tym wirusowe zapalenia wątroby, zakażenie wirusem Epsteina i Barr, wirusem dengi i innymi), ekspozycja organizmu na promieniowanie jonizujące (zarówno przypadkowa, jak i przy przyjmowaniu radioterapii), ekspozycja na substancje chemiczne (w tym rozpuszczalniki, środki owadobójcze, chwastobójcze i inne), przyjmowanie niektórych leków (w tym cytostatyków, sulfonamidów, fenylobutazonu, tiazydów i innych). Ponadto anemia aplastyczna może rozwinąć się u osób cierpiących na rzadkie choroby krwi (przykładowo – na nocną napadową hemoglobinurię), na grasiczaka (chorobę nowotworową wywodzącą się z grasicy), anoreksję (jadłowstręt psychiczny) czy u kobiet w ciąży (zdarza się to jednak niezwykle rzadko);
* **anemia aplastyczna wrodzona (rozpoznawana u około 20% Pacjentów zapadających na tę chorobę)**  to przede wszystkim niedokrwistość Fanconiego, a także inne niedokrwistości dziedziczne (w tym rodzinna niedokrwistość aplastyczna, zespół Dubowitza czy Diamonda i Blackfana).


### Anemia aplastyczna – objawy choroby i diagnostyka


**Objawy anemii aplastycznej powiązane są ściśle ze stanem pancytopenii (a więc ze wspólnym wystąpieniem niedokrwistości, małopłytkowości oraz leukopenii – niedoboru krwinek czerwonych, płytek krwi i krwinek białych). W efekcie:**


* **na skutek niedoboru krwinek czerwonych (erytrocytów)** obserwuje się u pacjentów bladość powłok skórnych i błon śluzowych (charakterystyczne są blade dziąsła), a oprócz tego objawy powiązane z niedotlenieniem: szybszą męczliwość, duszności i problemy z oddychaniem podczas wysiłku fizycznego, bóle i zawroty głowy, problemy ze skupieniem uwagi i koncentracją;
* **w wyniku niedoboru krwinek białych (leukocytów)** dochodzi u pacjentów do częstszych zakażeń (z którymi układ odpornościowy, przy braku leukocytów, nie może sobie poradzić), a także infekcji w jamie ustnej, podwyższenia temperatury ciała (w tym do wystąpienia gorączki;
* **zmniejszona liczba trombocytów (płytek krwi)** prowadzi do problemów z krzepliwością, skutkujących u pacjenta zwiększeniem skłonności do krwawień (w tym skórnych i śluzówkowych, obejmujących krwawienia z dziąseł czy nosa oraz intensywne krwawienia po płytkich, błahych zranieniach). Oprócz tego, przy małopłytkowości na skórze mogą częściej pojawiać się siniaki i wybroczyny.


**Jak diagnozuje się anemię aplastyczną?** Wyniki krwi – obok szczegółowego wywiadu i badania przedmiotowego, uwzględniającego sprawdzenie stanu skóry i błon śluzowych, „osłuchanie” klatki piersiowej i inne czynności – są kluczowe do postawienia rozpoznania. **W morfologii, charakterystyczne dla anemii aplastycznej są następujące zmiany:**


* zmniejszenie stężenia hemoglobiny;
* zmniejszenie liczby erytrocytów o prawidłowym rozmiarze i o prawidłowej zawartości hemoglobiny;
* zmniejszenie liczby niedojrzałych erytrocytów (określanych jako retikulocyty);
* zmniejszenie liczby leukocytów;
* zmniejszenie liczby neutrofilów;
* zmniejszenie liczby płytek krwi.


**Oprócz badania morfologicznego krwi, istotne diagnostycznie będą wyniki badania morfologii szpiku kostnego (jego próbkę pobiera się podczas trepanobiopsji).** Rozpoznanie u niektórych Pacjentów wymaga także przeprowadzenia badań molekularnych, oznaczenia poziomu kwasu foliowego i witaminy B12, wykonania RTG lub tomografii klatki piersiowej, wykonania USG jamy brzusznej i innych testów. **Ponieważ objawy omawianej choroby mogą przypominać symptomy pozostałych schorzeń hematologicznych bądź onkologicznych, diagnostyka nierzadko trwa kilka tygodni i obejmuje badania różnicujące.**


### Anemia aplastyczna – leczenie i rokowania


**W terapii Pacjentów z anemią aplastyczną wdraża się głównie dwa rodzaje leczenia:**


* **leczenie przyczynowe**. Wśród jego metod można wyróżnić allogeniczne przeszczepienie szpiku – jest to metoda z wyboru u młodszych chorych bez chorób współistniejących, terapię immunosupresyjną (tak zwaną „immunoablację”) z wykorzystaniem globuliny antytymocytowej (ATG), a także cyklofosfamidu. Rzadziej stosuje się androgeny;
* **leczenie wspomagające**, a w tym: podawanie koncentratów krwinek czerwonych (KKCz) i koncentratów płytkowych (KKP), czynników wzrostu kolonii granulocytarnych (G\-CSF) – zwłaszcza w przypadku pojawienia się u pacjenta ciężkich zakażeń bakteriami antybiotykoopornymi czy chorobami nie wykazującymi reakcji na leki przeciwgrzybicze. Warto tutaj dodać, że pacjenci leczeni w ramach terapii immunosupresyjnej, są bardziej podatni na infekcje, dlatego należy zadbać u nich o profilaktykę zakażeń.


**Jak wygląda życie Pacjentów z anemią aplastyczną? Rokowania zależą przede wszystkim od postaci choroby.** W przypadku nieciężkiej (umiarkowanej) niedokrwistości, nie ma zagrożenia dla życia, a osoba chora często nie wymaga leczenia (konieczne jest jedynie kontrolowanie stanu jej zdrowia i wyników morfologicznych krwi i/lub szpiku kostnego). Rokowanie w ciężkiej lub bardzo ciężkiej postaci anemii aplastycznej zależy przede wszystkim od czasu postawienia diagnozy i szybkości wdrożenia leczenia, a także odpowiedzi organizmu na dobraną terapię.


**Źródła:**


* Szczeklik A., Choroby wewnętrzne, Tom II, str. 1461\-1464
* [https://www.mp.pl/pacjent/hematologia/choroby/302676,niedokrwistosc\-aplastyczna](https://www.mp.pl/pacjent/hematologia/choroby/302676,niedokrwistosc-aplastyczna)
* [https://przyladeknadziei.pl/anemia\-aplastyczna\-w\-pytaniach\-i\-odpowiedziach/](https://przyladeknadziei.pl/anemia-aplastyczna-w-pytaniach-i-odpowiedziach/)
* <https://journals.viamedica.pl/hematology_in_clinical_practice/article/view/36212/34404>
* [www.dkms.pl/dawka\-wiedzy/o\-nowotworach\-krwi/rodzaje\-niedokrwistosci\-przyczyny](http://www.dkms.pl/dawka-wiedzy/o-nowotworach-krwi/rodzaje-niedokrwistosci-przyczyny)

