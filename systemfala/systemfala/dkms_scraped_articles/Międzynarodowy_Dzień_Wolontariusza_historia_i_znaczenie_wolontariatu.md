---
title: "Międzynarodowy Dzień Wolontariusza: historia i znaczenie wolontariatu"
url: "https://www.dkms.pl/dawka-wiedzy/o-rejestracji/miedzynarodowy-dzien-wolontariusza-historia-i-znaczenie-wolontariatu"
---

# Międzynarodowy Dzień Wolontariusza: historia i znaczenie wolontariatu

## Międzynarodowy Dzień Wolontariusza jest obchodzony od 1986 roku, by uczcić dobrowolną i bezpłatną pracę na rzecz innych osób. Sam wolontariat jest jednak znacznie starszy, a jego znaczenie we współczesnym świecie trudno przecenić. Dowiedz się więcej na temat wolontariatu w Fundacji DKMS

### Kiedy obchodzimy Międzynarodowy Dzień Wolontariusza?


5 grudnia to Międzynarodowy Dzień Wolontariusza, czyli obchodzone corocznie święto wolontariuszy i organizacji, które zajmują się wolontariatem na całym świecie. Zostało ustanowione 17 grudnia 1985 roku przez Zgromadzenie Ogólne ONZ.


Celem święta i towarzyszących mu wydarzeń jest między innym uznanie i docenienie wysiłków osób zaangażowanych w działania dla innych oraz pokazanie społeczeństwu, jak duży jest ich wkład w rozwój społeczny na poziomie lokalnym, krajowym i międzynarodowym. Jest to również okazja do promowania wolontariatu oraz dzielenia się wiedzą i doświadczeniami.


Każdego roku 5 grudnia z okazji Międzynarodowego Dnia Wolontariusza w wielu krajach odbywają się konferencje, warsztaty i inne akcje, także o lokalnym charakterze. Inicjatorem obchodów tego wydarzenia w Polsce była Sieć Centrów Wolontariatu, która powstała w 1995 roku.


### Wolontariusze zmieniają świat na lepsze


Światowy dzień wolontariatu to potrzebna inicjatywa, która może pomóc uzmysłowić społeczeństwom, jak wielkie jest znaczenie działań podejmowanych przez wolontariuszy we współczesnym świecie. Dobrowolna i bezpłatna praca na rzecz innych ma szczególne znaczenie w przypadku takich obszarów jak między innymi:


* inicjatywy pokojowe oraz niesienie pomocy humanitarnej i medycznej;
* działalność w zakresie przestrzegania praw człowieka;
* pomoc osobom chorym i niepełnosprawnym;
* pomoc osobom dotkniętym ubóstwem i z innych grup wykluczonych;
* działalność na rzecz zwierząt i środowiska naturalnego.


Wolontariuszy można spotkać choćby w domach dziecka i hospicjach, domach pomocy społecznej czy schroniskach dla zwierząt. Pracują często dla różnych instytucji publicznych i pozarządowych organizacji pożytku publicznego, a niekiedy podejmują działania o charakterze wolontariatu na własną rękę.


### Zarys historii wolontariatu


Geneza bezpłatnej i dobrowolnej pracy wykonywanej dla innych sięga czasów starożytnych. W kulturze europejskiej istotny wpływ na rozwój tego typu działań wywarło chrześcijaństwo, w tym działalność zakonów. Znaczący rozwój różnych organizacji pomocowych nastąpił natomiast w XVIII, a zwłaszcza XIX wieku.


Za początek wolontariatu we współczesnym rozumieniu uznaje się jednak działania zapoczątkowane przez szwajcarskiego pacyfistę Pierra Cérésole (1879–1945\) i założoną przez niego w 1920 roku międzynarodową organizację Service Civil International. SCI organizowała obozy dla wolontariuszy, którzy odbudowywali europejskie miasta ze zniszczeń wywołanych przez pierwszą wojnę światową, wspierali osoby poszkodowane przez wojnę i promowali pokojową współpracę międzynarodową.


Po drugiej wojnie światowej pojawiły się też inicjatywy – takie jak między innymi Coordinating Committee for International Voluntary Service (CCIVS) powołana w 1948 pod egidą UNESCO – wspierające różne organizacje wolontariackie. Dziś aktywną promocją i wspieraniem rozwoju wolontariatu zajmują się choćby organy Unii Europejskiej.


### Dlaczego warto zostać wolontariuszem?


Wolontariusze nie otrzymują wynagrodzenia, jednak działalność społeczna może dać Ci bardzo wiele. Przede wszystkim satysfakcję z niesienia pomocy i robienia czegoś dobrego oraz poczucie sensu i uznanie ze strony innych. Badania pokazują też korzystny wpływ wolontariatu na zdrowie fizyczne i psychiczne osób, które angażują się w takie działania.


Wolontariat to również świetna okazja do poznania ciekawych osób oraz zdobycia wiedzy, doświadczenia i umiejętności, które mogą przydać się w innych okolicznościach. Więcej informacji na ten temat znajdziesz w artykule "[Dlaczego warto zostać wolontariuszem?](/dawka-wiedzy/o-rejestracji/dlaczego-warto-zostac-wolontariuszem "Dlaczego warto zostać wolontariuszem?")".


### Zostań Wolontariuszem Fundacji DKMS


Z naszą fundacją możesz pomagać na różne sposoby, nie tylko [zostając Dawcą szpiku](https://www.dkms.pl/pl/zostan-dawca). Jeśli z jakiegoś powodu nie możesz zarejestrować się w bazie lub już to zrobiłeś, ale chcesz dalej pomagać – [zostań Wolontariuszem](https://www.dkms.pl/pl/wolontariat).


Wykształcenie medyczne ani doświadczenie w rejestrowaniu potencjalnych Dawców wcale nie jest konieczne. Wystarczy, że masz trochę czasu i chęci. Co więcej, [żeby pomagać, nie musisz nawet mieć skończonych 18 lat](/dawka-wiedzy/o-rejestracji/jak-zaczac-wolontariat-przewodnik-dla-niepelnoletnich-ktorzy-chca-sie-zaangazowac "Jak zacząć wolontariat? Przewodnik dla niepełnoletnich, którzy chcą się zaangażować"). Dowiedz się, jak zacząć wolontariat, jeśli jesteś niepełnoletni.


Co właściwie możesz robić? [Zadania wykonywane przez Wolontariuszy DKMS są różne](/dawka-wiedzy/o-rejestracji/zadania-wykonywane-przez-wolontariuszy-fundacji-dkms "Zadania wykonywane przez wolontariuszy Fundacji DKMS"). Oprócz wspomnianego już zachęcania innych osób do rejestracji w bazie, to między innymi organizacja zbiórek, edukacja w szkołach czy zaangażowanie w wolontariat pracowniczy.


