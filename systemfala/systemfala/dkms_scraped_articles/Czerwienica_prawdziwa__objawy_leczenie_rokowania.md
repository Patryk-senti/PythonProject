---
title: "Czerwienica prawdziwa – objawy, leczenie, rokowania"
url: "https://www.dkms.pl/dawka-wiedzy/o-nowotworach-krwi/czerwienica-prawdziwa-objawy-leczenie-rokowania"
---

# Czerwienica prawdziwa – objawy, leczenie, rokowania

## Wykonywanie okresowych badań krwi daje szansę wczesnego wykrycia groźnych chorób, które łatwo zbagatelizować przez dłuższy czas, biorąc je za przemęczenie. Do takich schorzeń należą białaczka czy też czerwienica prawdziwa.

### Co to jest czerwienica prawdziwa?


Czerwienica prawdziwa (polycythaemia vera \- PV) jest **jednym z** [nowotworów mieloproliferacyjnych](https://www.dkms.pl/dawka-wiedzy/o-nowotworach-krwi/nowotwory-mieloproliferacyjne-czym-sie-charakteryzuja-jak-sie-je-leczy), które polegają na nadmiernym namnażaniu się komórek krwi, a zwłaszcza linii czerwonokrwinkowej**.** Charakteryzuje się **znacznie podwyższonym poziomem erytrocytów (krwinek czerwonych), hemoglobiny i hematokrytu**.


### Przyczyny czerwienicy


Choć ma podłoże genetyczne, to jej etiologii wciąż nie wyjaśniono.


Ciekawostka:czerwienica prawdziwa to bardzo rzadka choroba \- zapadalność na nią wynosi ok. 2,3\-2,8/100 000 osób na rok. U dzieci zdarza się jeszcze rzadziej. Najczęściej dotyka osoby w wieku 60\-65 lat.
**Czerwienicy prawdziwej nie należy mylić ze schorzeniami o zupełnie innym podłożu, tj. czerwienicą względną (spowodowaną względnym niedoborem osocza w stosunku do krwinek) lub wtórną (spowodowaną nadmiernym wydzielaniem erytropoetyny).**


1\. Czerwienica względna występuje w stanach odwodnienia, np. wskutek biegunki, znacznych obrzęków lub wysięków, stosowania leków moczopędnych.


2\. Czerwienica wtórna bywa następstwem podwyższonego stężenia erytropoetyny (EPO) w wyniku przewlekłego niedotlenienia. Prowadzą do tego choroby płuc i serca, bezdech senny, palenie tytoniu, przebywanie na dużych wysokościach. Zdarza się, że za nadprodukcję EPO odpowiadają choroby nerek, niektóre nowotwory bądź działania niepożądane leków steroidowych. W bardzo rzadkich przypadkach czerwienica wtórna może być związana z mutacją genu kodującego receptor erytropoetyny.


Przeczytaj też: [Choroby układu krwiotwórczego i krwi](https://www.dkms.pl/dawka-wiedzy/o-nowotworach-krwi/choroby-ukladu-krwiotworczego-oraz-krwi)


### Pierwsze i następne objawy czerwienicy prawdziwej


Choroba może **przez wiele lat przebiegać bez żadnych oznak czy też dawać objawy nieswoiste, jak osłabienie, spadek masy ciała, ból i zawroty głowy**. Następnie mogą się pojawiać **szum w uszach, zaburzenia widzenia, świąd skóry nasilający się po gorącej kąpieli, erytromelalgia, bolesny rumień kończyn i uczucie pełności w jamie brzusznej.** Objawy te są skutkiem narastającej erytrocytozy, zwiększenia objętości i gęstości krwi krążącej, nadpłytkowości, powiększenia śledziony i wątroby. U Pacjentów obserwuje się **wzrost ciśnienia tętniczego, wzmożona potliwość**. Groźnymi powikłaniami mogą być następstwa zwiększonej krzepliwości krwi i ryzyko zakrzepicy żylnej lub tętniczej.


W szczególności trzeba wziąć pod uwagę dotychczas przebyte choroby. **Około 15% Pacjentów ma za sobą epizod zakrzepicy tętniczej lub żylnej w ciągu ostatnich dwóch lat.** Natomiast u ok. 20 % rozpoznanie PV wiąże się z wystąpieniem powikłań zakrzepowych, jak np. przemijającego ataku niedokrwiennego, udaru mózgu, zawału serca.


Do objawów przedmiotowych zalicza się:


* powiększenie śledziony;
* ciemnoczerwone zabarwienie skóry twarzy, rąk, stóp, małżowin usznych, zasinienie warg;
* powiększenie wątroby;
* przekrwienie i zaczerwienienie błon śluzowych jamy ustnej i spojówek.


Gdy choroba postępuje, **może doprowadzić do zwłóknienia szpiku, ciężkiej niedokrwistości, małopłytkowości oraz pojawiania się ognisk metaplazji szpikowej w śledzionie i wątrobie**. U około 10% chorych PV przekształca się w ostrą białaczkę mieloblastyczną (AML) lub [zespół mielodysplastyczny](https://www.dkms.pl/dawka-wiedzy/o-nowotworach-krwi/zespoly-mielodysplastyczne) (MDS).


### Diagnostyka czerwienicy \- jakie badania wykonać?


Diagnostyka zaczyna się od wykonania **badań krwi**. W morfologii krwi obwodowej **obserwuje się wzrost:**


* **erytrocytów** (\>5 500 000/μl u kobiet i \>6 000 000/μl u mężczyzn);
* **hemoglobiny**: powyżej 16,5 g/dl u mężczyzn i powyżej 16,0 g/dl u kobiet;
* **hematokrytu**: powyżej 49% u mężczyzn i powyżej 48% u kobiet.


U większości chorych występuje **nadpłytkowość** (\>400 000/μl), niekiedy połączona z nieprawidłowościami w kształcie, wielkości oraz funkcjonowaniu płytek krwi. Często zdarza się **podwyższona liczbę leukocytów**, przede wszystkim neutrofilów, niekiedy także bazofilów.


Oprócz tego zaobserwować można **hiperurykemię i zwolnienie OB**. Często występuje **obniżony poziom żelaza, niski poziom EPO i podwyższone LDH i witaminy B12**.


Celem rozpoznania czerwienicy wykonuje się także **badania szpiku kostnego** takie jak biopsja aspiracyjna oraz trepanobiopsja. U znacznej większości chorych występuje szpik bogatokomórkowy oraz zwiększona liczba megakariocytów (często o nieprawidłowym kształcie i różnej wielkości). U pewnego odsetka chorych widoczne są zwłóknienia szpiku, które nasilają się z biegiem czasu.


Diagnozę ułatwiają **badania cytogenetyczne i molekularne**, choć nie każdą mutację genetyczną związaną z PV stwierdza się u wszystkich chorych. U przeważającej większości występuje mutacja V617F genu JAK2\. U pozostałych wykonuje się badanie pod kątem innej mutacji tego genu.


Konieczne jest także **badanie USG jamy brzusznej** w celu oceny wielkości wątroby, śledziony i wykluczenia zakrzepicy żylnej, a także badania w celu wykluczenia czerwienicy wtórnej (RTG płuc, Saturacja O2; spirometria, echo serca, polisomnografia).


Kryteria diagnostyczne zostały w 2016 roku złagodzone przez Światową Organizację Zdrowia (WHO). Dzięki temu leczeniem można objąć również osoby z tzw. utajoną czerwienicą prawdziwą. Mimo że występowała u nich charakterystyczna mutacja genetyczna i większość objawów, to nie kwalifikowały się one do diagnozy przez zbyt niskie poziomy hematokrytu lub hemoglobiny.


### Metody leczenia czerwienicy prawdziwej


Głównym celem leczenia jest **minimalizowanie ryzyka powikłań zakrzepowych**. Jednocześnie terapię ukierunkowuje się na **obniżenie prawdopodobieństwa krwawienia oraz eliminację ogólnych objawów**. Istotną kwestią jest też ryzyko transformacji PV do ostrej białaczki szpikowej (AML).


**Podstawą leczenia na początku są upusty krwi różną częstotliwością oraz dobre nawodnienie organizmu. Jednorazowo upuszcza się 200\-500 ml krwi, aby doprowadzić do zmniejszenia liczby czerwonych krwinek. Celem zabiegów jest obniżenie stężenia hematokrytu we krwi do poziomu poniżej 45% u mężczyzn i poniżej 42% u kobiet.** U osób starszych z chorobami układu krążenia upusty należy wykonywać rzadziej oraz mniej intensywnie. Po zabiegu podaje się kroplówkę w celu uzupełnienia płynów, a w razie potrzeby również suplementy żelaza.


By zmniejszyć ryzyko zakrzepicy, stosuje się **małe dawki kwasu acetylosalicylowego (75–100 mg).** Należy jednak zachować ostrożność u Pacjentów z bardzo wysokim poziomem płytek krwi lub objawami skazy krwotocznej.


Dodatkowo u Pacjentów z grupy zwiększonego ryzyka (powyżej 60\. r.ż. lub z przebytymi epizodami zakrzepowymi) wdraża się **leczenie cytoredukcyjne**. Leki podaje się również chorym, którzy źle tolerują upusty krwi. Wskazaniem do leczenia cytoredukcyjnego jest postępujące powiększenie śledziony i pogarszająca się leukocytoza. Dawkę dobiera się tak, by obniżyć hematokryt we krwi do pożądanego poziomu. Lekiem pierwszego rzutu jest hydroksymocznik, ale w zależności od stanu, wieku pacjenta czy ryzyka powikłań, zastępuje się go IFN\-a, anagrelidem, busulfanem lub fosforem radioaktywnym. Konieczne jest ciągle monitorowanie skutków ubocznych.


**Gdy uda się ustabilizować poziom hematokrytu we krwi, wystarczą badania kontrolne co 3 miesiące.**


Istotnym aspektem leczenia jest także **modyfikacja czynników ryzyka powikłań sercowo\-naczyniowych**, które są podobne jak w ogólnej populacji.


### Rokowania po diagnozie czerwienicy prawdziwej


Prognozy po rozpoznaniu PV odnoszą się do ryzyka powikłań zakrzepowych. **Największe znaczenie ma ukończenie przez Pacjenta 60 r.ż. oraz wcześniejsze epizody zakrzepowe. Spełnienie tylko jednego z tych warunków kwalifikuje pacjenta do grupy wysokiego ryzyka.** Dane statystyczne sugerują, że do transformacji czerwienicy prawdziwej do AML dochodzi u 3% chorych. Najczęściej zjawisko to występuje po 10\-11 latach.


**Przewidywana liczba lat życia zależy od tego, w jakim wieku był Pacjent, kiedy postawiono diagnozę i podjęto leczenie. U osób po 60 r.ż. nie występują istotne różnice pomiędzy chorymi, a osobami z grup kontrolnych. Natomiast zdiagnozowani przed ukończeniem 40 r.ż. mają dużo niższe szanse przeżycia więcej niż 10 lat w porównaniu do zdrowych rówieśników.** Transformacja choroby do AML dotyka 1–3% pacjentów po ok. 10 latach obserwacji. Niestety w takich przypadkach leczenie jest podobne jak w białaczce, a rokowania są gorsze.


Niemniej, **czerwienica prawdziwa jest jednym z bardziej łagodnie przebiegających nowotworów układu krwiotwórczego.**


