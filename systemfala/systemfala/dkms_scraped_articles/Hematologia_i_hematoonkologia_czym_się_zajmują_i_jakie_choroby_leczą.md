---
title: "Hematologia i hematoonkologia: czym się zajmują i jakie choroby leczą?"
url: "https://www.dkms.pl/dawka-wiedzy/o-nowotworach-krwi/hematologia-hematoonkologia"
---

# Hematologia i hematoonkologia: czym się zajmują i jakie choroby leczą?

## Hematologia i hematoonkologia zajmują się chorobami krwi i układu krwiotwórczego. Krew odgrywa kluczową rolę w organizmie, a choroby układu krwiotwórczego mogą być bardzo poważne. Sprawdź, jakie choroby można leczyć u hematologa. 

### Hematologia – czym się zajmuje?


Hematologia to dziedzina medycyny, która zajmuje się układem krwiotwórczym i chorobami krwi. Dlaczego hematologia jest tak ważna? Krew odgrywa bardzo ważną rolę w organizmie, m.in. dostarcza do tkanek tlen i składniki odżywcze, a także pomaga walczyć z bakteriami i innymi drobnoustrojami. Gdy krew jest zdrowa, organizm jest odpowiednio odżywiony i chroniony przed infekcjami. Sytuacja zmienia się, gdy krew zaczyna chorować. Choroby krwi mogą mieć łagodny przebieg, ale też często są na tyle poważne, że mogą doprowadzić nawet do śmierci Pacjenta.


### Hematologia – jakie choroby leczy?


Kiedy lekarz rodzinny jest zaniepokojony wynikami badań krwi u Pacjenta, wypisuje mu skierowanie do hematologa, a ten zajmuje się już dalszą diagnostyką. **Hematologia bada przeróżne choroby krwi i szpiku. Najczęściej są to takie przypadłości, jak:**


* [niedokrwistość](/dawka-wiedzy/o-nowotworach-krwi/czy-anemia-moze-byc-objawem-bialaczki "Czy anemia może być objawem białaczki?"),
* [małopłytkowość](/dawka-wiedzy/o-nowotworach-krwi/czy-maloplytkowosc-moze-byc-objawem-bialaczki "Czy małopłytkowość może być objawem białaczki? "),
* niedobory odporności,
* zaburzenia krzepnięcia – skazy krwotoczne i trombofilie.


**Choroby nowotworowe takie jak:**


* ostre [białaczki](/dawka-wiedzy/o-nowotworach-krwi/bialaczka "Białaczka - kompendium wiedzy") (szpikowe i limfoblastyczne),
* czerwienica prawdziwa,
* nadpłytkowość samoistna,
* mastocytoza,
* przewlekła białaczka (szpikowa, mielomonocytowa, limfocytowa, eozynofilowa),
* pierwotne włóknienie szpiku,
* [zespoły mielodysplastyczne](/dawka-wiedzy/o-nowotworach-krwi/zespoly-mielodysplastyczne "Zespoły mielodysplastyczne - kompendium wiedzy"),
* szpiczak plazmocytowy,
* [chłoniaki](/dawka-wiedzy/o-nowotworach-krwi/chloniak-kompendium-wiedzy "Chłoniak – kompendium wiedzy") (np. ziarniczy, grudkowy, Burkitta, węzłowy strefy brzeżnej, śródpiersia z komórek B, limfoplazmocytowy, z obwodowych komórek T i inne),
* zespół hamofagocytowy.


Zanim lekarz będzie w stanie stwierdzić, na co choruje Pacjent, musi zlecić odpowiednie badania specjalistyczne.


### Kiedy należy udać się do hematologa?


Do hematologa najczęściej nie zapisujemy się sami, a jesteśmy do niego kierowani przez lekarza rodzinnego. Najczęściej dzieje się tak wtedy, gdy w wynikach badań krwi pojawią się jakieś nieprawidłowości. Jednak wyniki badań to nie wszystko. **Pacjentów powinny zaniepokoić pewne objawy:**


* często pojawiające się siniaki i krwiaki,
* blady odcień skóry, warg lub błon śluzowych,
* skłonność do krwawień,
* uporczywe nadżerki w jamie ustnej,
* przerost dziąseł,
* utrzymujące się gorączki i stany podgorączkowe,
* powiększone węzły chłonne.


Jeśli Pacjent zauważy u siebie któryś z tych objawów, nie ma dla nich jasnego wytłumaczenia, powinien zostać skierowany na konsultację hematologiczną. Warto przy tym pamiętać o tym, że niektóre choroby krwi mogą być dziedziczone. Zatem, jeśli w rodzinie kiedykolwiek pojawiły się tego typu schorzenia, warto regularnie poddawać się diagnostyce.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Czym jest hematoonkologia?


Hematoonkologia to część hematologii, która zajmuje się diagnozowaniem i leczeniem nowotworowych chorób układu krwiotwórczego. Nie jest to jednak oddzielna specjalność medyczna (jest nią hematologia). **Hematoonkologia koncentruje się więc na chorobach nowotworowych, takich jak:** 


* chłoniaki: ziarnicze i nieziarnicze,
* białaczki,
* szpiczak mnogi,
* przewlekłe zespoły mieloproliferacyjne (np. czerwienica prawdziwa, napletkowość samoistna),
* zespoły mielodysplastyczne.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


