---
title: "Czy Twój „genetyczny bliźniak” Cię potrzebuje? "
url: "https://www.dkms.pl/o-pobraniu/szukanie-dawcy/czy-twoj-genetyczny-blizniak-cie-potrzebuje"
---

# Czy Twój „genetyczny bliźniak” Cię potrzebuje? 

## W ostatnich latach pojawia się coraz więcej Pacjentów kwalifikujących się do przeszczepienia krwiotwórczych komórek macierzystych. To skutek starzejącego się społeczeństwa  gdyż wraz z wiekiem rośnie ryzyko zaburzeń genetycznych powodujących nowotwory.

**Współczesna medycyna potrafi również dużo skuteczniej wykrywać choroby nowotworowe krwi. Aby jednak przeprowadzić transplantację krwiotwórczych komórek macierzystych, potrzebny jest zgodny Dawca – „bliźniak genetyczny”.**


#### „Bliźniak genetyczny” \- kto to taki?


Co właściwie oznacza pojęcie „bliźniak genetyczny”? Jest określenie potoczne, które przyjęło się w świadomości społecznej, a nie termin medyczny. Takim mianem określamy osobę, której antygeny zgodności tkankowej są takie same, jak nasze własne. Zgodność, która pozwala na wykonanie przeszczepienia wynosi 9\-10 cech tkankowych, w wyjątkowych sytuacjach – 8\. Im wyższa jest zgodność, tym większe szanse na powodzenie przeszczepienia. Nie ma natomiast znaczenia grupa krwi \- po przeszczepieniu, wraz z komórkami macierzystymi Dawcy, Biorca przejmuje jego grupę krwi.


„Kiedyś pewien potencjalny dawca zapytał mnie, czy zostanie posądzony o kazirodztwo jeżeli jego bliźniakiem genetycznym, któremu oddał szpik, będzie piękna kobieta, w której się zakocha i z którą postanowi założyć rodzinę:) Od tamtej pory przy każdej okazji staram się wyjaśnić, że bliźniak genetyczny jest określeniem bardziej poetyckim, a nie biologicznym czy naukowym... Ale brzmi pięknie!" \- Dr Tigran Torosian, lekarz hematolog, Dyrektor Medyczny Fundacji DKMS
Dawcy szpiku Fundacji DKMS o pobraniu komórek macierzystych
#### Dawca z rodziny czy niespokrewniony?


Nasz genotyp jest niezwykle różnorodny, więc szanse na znalezienie „bliźniaka genetycznego” są bardzo niskie. Tylko 25 procent przeszczepień to te wykonane dzięki Dawcom rodzinnym. Pozostałe 75 procent Pacjentów musi szukać Dawcy niespokrewnionego.


#### Jak się szuka „bliźniaka genetycznego”?


Najpierw sprawdza się, czy ktoś z rodziny może zostać Dawcą – największe szanse są wśród rodzeństwa. Natomiast dzisiejsze rodziny są bardzo małe. Często pacjent ma tylko brata lub siostrę, a coraz częściej nie ma rodzeństwa wcale. Jednak nawet posiadanie wielu braci i sióstr nie daje pewności znalezienia zgodnego Dawcy. Jeśli poszukiwania wśród rodziny nie dadzą rezultatu, przeszukuje się bazy niespokrewnionych potencjalnych Dawców. W Polsce istnieje kilka tzw. Ośrodków Poszukujących – to właśnie te podmioty są odpowiedzialne za sprawdzenie, czy wśród zarejestrowanych osób jest zgodny z chorym niespokrewniony Dawca. Jeśli taka osoba znajdzie się np. w bazie Fundacji DKMS – kontakt z potencjalnym Dawcą podejmuje właśnie Fundacja.


W bazie Fundacji DKMS jest zarejestrowanych ponad 2 mln osób, a jednak nadal co 5\. Pacjent nie znajduje zgodnego Dawcy. Od decyzji każdego z nas zależy, czy w razie potrzeby nasz „bliźniak genetyczny” może liczyć na naszą pomoc.


"Udzielenie pomocy w tak bezinteresowny sposób jest ogromną radością. Świadomość, że się jest nadzieją dla kogoś, światełkiem w tunelu, napawa też dumą. Jest to budujące uczucie \- oddać część siebie, wiedząc, że się jest jedyną szansą dla tej jednej, nieznanej osoby. Kochani, zachęcam Was do rejestracji, ponieważ dzięki temu każdy któregoś dnia może w ten sposób ocalić czyjeś życie. To praktycznie żaden wysiłek, a niepoliczalny zysk, jeśli gdzieś na świecie jest wasz Bliźniak, który tego właśnie potrzebuje." \- Karolina Gołyźniak, Dawczyni
