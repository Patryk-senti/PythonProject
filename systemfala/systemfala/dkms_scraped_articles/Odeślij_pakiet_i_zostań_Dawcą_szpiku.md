---
title: "Odeślij pakiet i zostań Dawcą szpiku"
url: "https://www.dkms.pl/dzialaj/dolacz-do-akcji/odeslij-pakiet-zostan-dawca-szpiku"
---

# Odeślij pakiet i zostań Dawcą szpiku

Dlaczego warto odesłać pakiet rejestracyjny i jak to zrobić? W Polsce co 40 minut ktoś słyszy diagnozę nowotworu krwi. Skutecznym sposobem terapii takich schorzeń jest przeszczep – jednak tylko w 25% przypadków Dawcy można szukać w rodzinie Pacjenta. Szansą pozostałych Chorych jest Dawca zarejestrowany w bazie potencjalnych Dawców szpiku. Dzięki odesłaniu pakietu możesz uratować życie!


### Czym jest pakiet rejestracyjny Fundacji DKMS?


Pakiet rejestracyjny to rzecz niezbędna do rejestracji w bazie potencjalnych Dawców szpiku Fundacji DKMS. Zawiera on:


* łatwy do wypełnienia formularz\-deklarację,
* kopertę,
* pałeczki, które służą pobraniu wymazu z jamy ustnej.


![](data:image/svg+xml;charset=utf-8,%3Csvg%20height='1200'%20width='1200'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/034e4b8d-467b-464a-b89c-16b697666117/Zdj%C4%99cie%20w%20Body%201.png?w=1200&h=1200&auto=format&lossless=true&fit=crop)
Próbka pobrana przez Dawcę zostaje przebadana w kierunku typowania antygenów zgodności tkankowej, co stanowi warunek konieczny do prawidłowego wyboru przeszczepu dla Pacjenta zmagającego się z nowotworem. Wyniki badania laboratoryjnego oraz informacje zaczerpnięte z formularza rejestracyjnego następnie zostają wprowadzone do bazy danych Dawców komórek macierzystych DKMS.


Pakiet rejestracyjny otrzymać można po wypełnieniu krótkiego formularza internetowego dostępnego na stronie fundacji. Na wskazany adres zamieszkania Fundacja DKMS przesyła przygotowane pałeczki do pobrania wymazu oraz formularz\-deklarację. Otrzymanie pakietu jest zupełnie bezpłatne.


Jeśli chcesz dowiedzieć się więcej o sposobie rejestracji internetowej potencjalnych Dawców, zajrzyj tutaj: [Potencjalnym Dawcą szpiku można zostać, nie wychodząc z domu](https://www.dkms.pl/dzialaj/historie-i-aktualnosci/potencjalnym-dawca-szpiku-mozna-zostac-nie-wychodzac-z-domu)


### Jakie korzyści daje odesłanie pakietu rejestracyjnego?


Stworzenie szerokiej bazy Dawców jest działaniem wyjątkowo istotnym z punktu widzenia leczenia osób z nowotworami krwi. Niestety, co piąty Chory nie posiada jeszcze zgodnego Dawcy szpiku, od którego przeszczep mógłby pomóc w walce z tak ciężką chorobą. To, co możesz zrobić, aby realnie przyczynić się do poprawy kogoś zdrowia, i być może uratować życie, to zarejestrować się w bazie Fundacji DKMS i zostać Dawcą – „genetycznym bliźniakiem”.


### Przywileje Dawcy szpiku


Bycie Dawcą przeszczepu to nie tylko ratowanie życia innej osoby – za nim idą także inne przywileje. Jeśli zostajesz poddany pobraniu krwiotwórczych komórek macierzystych lub szpiku kostnego, możesz ubiegać się o zwrot kosztów powiązanych z transportem oraz wyżywieniem w okresie badań i pobrania. Dotyczy to zarówno Dawcy, jak i osoby towarzyszącej.


W okresie badań wstępnych możesz skorzystać z pełnopłatnych dni wolnych od pracy, a także na własną prośbę skorzystać ze zwolnienia lekarskiego. Jeśli to ważne dla pracodawcy, możliwe jest uzyskanie pisma od Fundacji DKMS potwierdzającego udział w badaniach.


Legitymacja oraz Odznaka Dawcy Przeszczepu są wydawane osobom, od których pobrano przeszczep. Te dokumenty wydaje się bezpośrednio po procedurze i pozwalają one na ominięcie kolejek (a zatem i szybszą pomoc medyczną) w placówkach zdrowotnej opieki ambulatoryjnej w ramach Narodowego Funduszu Zdrowia. Oznacza to, że w dniu, kiedy zdecydujesz się skorzystać ze świadczeń konkretnej placówki medycznej, powinna zostać Ci udzielona pomoc. Jeśli jest to niemożliwe, placówka zapewni pomoc do 7 dni od zgłoszenia.


Zasłużeni Dawcy Przeszczepu, czyli tacy, którzy oddali komórki lub szpik więcej niż jeden raz w swoim życiu, korzystają dodatkowo z przywileju darmowego zaopatrzenia w leki. Więcej informacji o legitymacji Zasłużonego Dawcy Przeszczepu oraz przywilejach idących za dawstwem znajdziesz w naszym artykule: [Jakie przywileje ma Dawca przeszczepu szpiku?](https://www.dkms.pl/o-pobraniu/po-pobraniu/jakie-przywileje-ma-dawca-przeszczepu-szpiku)


### Jak odesłać pakiet do Fundacji DKMS?


Gdy zdecydujesz się zarejestrować w systemie internetowym Fundacji za pośrednictwem poczty, otrzymasz od DKMS całkowicie darmowy pakiet rejestracyjny. Następnie, wystarczy, że:


#### 1\. Pobierzesz wymaz z wewnętrznej części policzka.


#### 2\. Wypełnisz formularz zgłoszeniowy.


#### 3\. Zapakujesz wymaz i formularz do dołączonej koperty.


Wysyłka pakietu do Fundacji DKMS jest całkowicie darmowa i może odbyć się w dowolnym czasie od jego otrzymania (także tego samego dnia, w którym odbierzesz przesyłkę od Fundacji DKMS). Paczuszkę wystarczy wrzucić do skrzynki pocztowej – nie ma potrzeby, by odwiedzać oddział poczty.


Sprawdź też: [Zamów pakiet rejestracyjny i zostań Dawcą szpiku](https://www.dkms.pl/dzialaj/zostan-dawca)


![](data:image/svg+xml;charset=utf-8,%3Csvg%20height='1200'%20width='1200'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/4d995839-1152-4a5b-93d5-899f34245c82/Zdj%C4%99cie%20w%20Body%202.png?w=1200&h=1200&auto=format&lossless=true&fit=crop)
### Co jeśli rozmyślisz się i nie odeślesz pakietu rejestracyjnego do Fundacji DKMS?


Jako potencjalny Dawca szpiku, pakiet rejestracyjny odsyłasz wtedy, gdy zdecydujesz się pobrać swój wymaz z jamy ustnej. Nie musisz się spieszyć – jeśli pojawiły się u Ciebie wątpliwości w związku z dawstwem, nie podejmuj decyzji pochopnie. Porozmawiaj z kimś zaufanym – członkiem rodziny, swoim lekarzem czy jednym z Wolontariuszy Fundacji DKMS. Pomocne w procesie podejmowania decyzji bywa rozpisanie wad i zalet danego rozwiązania.


Jeśli jesteś w trakcie podejmowania decyzji o przesłaniu pakietu, zastanów się, czy Twój aktualny stan zdrowia na pewno na to pozwala. Z naszego artykułu „[Jakie są najbardziej powszechne choroby, które eliminują z bycia Dawcą?](https://www.dkms.pl/dawka-wiedzy/o-rejestracji/jakie-sa-najbardziej-powszechne-choroby-ktore-eliminuja-bycie-dawca)” dowiesz się o wszelkich przeciwwskazaniach do zostania Dawcą przeszczepu.


