---
title: "Lizosomalne choroby spichrzeniowe – przykłady, rodzaje i objawy"
url: "https://www.dkms.pl/dawka-wiedzy/zdrowy-dawca/lizosomalne-choroby-spichrzeniowe-przyklady-rodzaje-objawy"
---

# Lizosomalne choroby spichrzeniowe – przykłady, rodzaje i objawy

## Choroby spichrzeniowe to uwarunkowane genetycznie schorzenia przebiegające z dysfunkcjami lizosomów, które odpowiadają między innymi za przemiany biochemiczne białek, węglowodanów i tłuszczów. Jakie są rodzaje chorób spichrzeniowych i jakie dają objawy? Czy można je wyleczyć?

### Choroby spichrzeniowe – czym są? Dziedziczenie chorób spichrzeniowych


**Lizosomalne choroby spichrzeniowe (LChS) są rzadkimi chorobami genetycznymi, w przebiegu których dochodzi do zaburzenia funkcji lizosomów.** Lizosomy to z kolei organella obecne w komórkach eukariotycznych (a więc i w komórkach zwierzęcych – w tym ludzkich), które odpowiadają za rozkładanie substancji pochłoniętych przez daną komórkę (proces pochłaniania substancji ze środowiska zewnętrznego określa się mianem endocytozy). W lizosomach, za sprawą hydrolaz (enzymów hydrolizujących) trawieniu ulegają przede wszystkim tłuszcze, białka i węglowodany. **W chorobach spichrzeniowych obserwuje się gromadzenie niestrawionych substancji (glukozy, lipidów i innych) w lizosomach, co prowadzi do patologicznej akumulacji substratu w komórkach struktur organizmu, a tym samym w kluczowych narządach, powodując ich powiększenie i dalsze upośledzenie ich działania.**


**Choroby spichrzeniowe dziedziczone są w większości przypadków w sposób autosomalny recesywny** (oznacza to, że oboje rodziców muszą być bezobjawowymi nosicielami uszkodzonej kopii genu), a tylko **niektóre z nich** (w tym choroba Fabry’ego i zespół Huntera) **są sprzężone z chromosomem X** (występuje tu więc dziedziczenie sprzężone z płcią). Niestety, do tej pory nie poznano dokładnego mechanizmu mutacji, na skutek której choroby spichrzeniowe występują u konkretnych Pacjentów.


### Choroby spichrzeniowe – objawy i charakterystyka


**Postawienie diagnozy choroby spichrzeniowej ma miejsce zwykle w dzieciństwie, a czasem odbywa się tuż po urodzeniu.** Ponieważ wyróżnia się 4 główne typy chorób spichrzeniowych (a samych pojedynczych jednostek chorobowych w tej kategorii opisano ponad 40\), to objawy mogą różnić się u poszczególnych Pacjentów zarówno charakterystyką, jak i nasileniem objawów i innymi aspektami. Niemniej, wyodrębnia się kilka symptomów wspólnych dla większości LChS. **Czym charakteryzują się choroby spichrzeniowe u dzieci? Objawy obejmują przede wszystkim:**


* wysoką masę urodzeniową, „pogrubiałe” (dymorficzne) rysy twarzy, różne zmiany skórne;
* organomegalię – czyli postępujący proces powiększania się organów zajętych przez chorobę (dotyczy to zwłaszcza serca – mowa wówczas o kardiomegalii);
* ataksję (niezborność), zaburzenia rozwoju psychoruchowego, spastyczność mięśni lub hipotonię mięśniową (obniżone napięcie mięśni);
* patologiczne zmiany w obrębie kośćca.


#### Mukopolisacharydozy


**Mukopolisacharydozy to grupa chorób spichrzeniowych, w przebiegu których obserwuje się gromadzenie mukopolisacharydów w lizosomach – czyli związków należących do grupy glikozaminoglikanów** (będących polisacharydami). Jest to spowodowane niedoborami enzymów rozkładających mukopolisacharydy. W wyniku upośledzenia tego procesu, u Pacjentów rozwija się wiele zmian w obrębie organów wewnętrznych i struktur organizmu. Dochodzi do splenomegalii (powiększenia śledziony), hepatomegalii (powiększenia wątroby), uszkodzenia zastawek serca, szpiku kostnego, naczyń krwionośnych. U Pacjentów występują charakterystyczne, grube rysy twarzy, a oprócz tego – sztywność stawów, spastyczność mięśni czy bielmo rogówki. Chorzy cierpiący na mukopolisacharydozy często umierają w wyniku zawału serca.


**Przykłady chorób spichrzeniowych z grupy mukopolisacharydoz:** zespół Hurier, zespół Huntera.


#### Gangliozydozy


**W tej grupie podstawą rozwoju procesu chorobowego jest gromadzenie się w komórkach mózgowia gangliozydów, należących do substancji tłuszczowych.** Odpowiada za to niedobór enzymu beta\-heksozaminidazy A, biorącego udział w procesie rozkładu wymienionej substancji. W przebiegu chorób z grupy gangliozydoz obserwuje się u dzieci upośledzenie funkcjonowania psychoruchowego (objawy te nie pojawiają się od urodzenia, a dopiero w późniejszych miesiącach). Niestety, Pacjenci dotknięci gangliozydozą umierają zwykle przed ukończeniem 4\. roku życia.


**Przykłady chorób spichrzeniowych z grupy gangliozydoz:** sialidoza, choroba Schindlera, choroba Taya\-Sachsa.


#### Lipidozy i sfingolipidozy


**Lipidozy i sfingolipidozy to szeroka grupa chorób spichrzeniowych, które – ogólnie rzecz biorąc – wynikają z niedoborów enzymów rozkładających w liposomach różnego rodzaju lipidy (substancje tłuszczowe).** W przebiegu tego rodzaju schorzeń u Pacjentów dochodzi do wielonarządowych patologii, a w tym do powiększenia wątroby i śledziony, uszkodzenia OUN (ośrodkowego układu nerwowego) wraz z jego wszystkimi następstwami – w tym z zaburzeniami nastroju, zaburzeniami czucia, rozwoju psychofizycznego i innymi.


**Przykłady chorób spichrzeniowych z grupy sfingolipidoz:** choroba Gauchera, choroba Niemanna\-Picka typu A i B, choroba Fabry’ego.


**Przykłady chorób spichrzeniowych z grupy lipidoz:** choroba Niemanna\-Picka typu C i D, choroba Wolmana.


#### Glikogenozy (choroby spichrzeniowe glikogenu, choroby spichrzeniowe wątroby i mięśni)


**W przebiegu glikogenoz obserwuje się niedobór enzymów odpowiedzialnych za metabolizm glikogenu, który gromadzi się w różnych narządach i tkankach – ale głównie w wątrobie oraz w mięśniach.** Z tego względu wyróżnia się glikogenozy z przewagą zaburzeń mięśniowych, objawiających się osłabieniem siły mięśni, a także glikogenozy z przewagą zaburzeń funkcjonowania wątroby – w tym z powiększeniem tego narządu oraz obniżeniem poziomu glukozy we krwi (hipoglikemią).


**Przykłady chorób spichrzeniowych z grupy glikogenoz:** choroba von Gierkego, choroba Coriego, choroba Herosa czy choroba Pompego (w której przebiegu obserwuje się również powiększenie serca, z uwagi na gromadzenie się glikogenu właśnie w tym mięśniu).


### Lizosomalne choroby spichrzeniowe – leczenie


Terapia lizosomalnych chorób spichrzeniowych w większości przypadków opiera się na leczeniu objawowym (z uwagi na wspomnianą już nieznajomość dokładnych mechanizmów prowadzących do rozwoju schorzenia). **Obecnie jednak, u niektórych Pacjentów z konkretnymi LChS wdraża się leczenie przyczynowe, obejmujące między innymi takie metody, jak:**


* przeszczepienie szpiku \- zwykle u dzieci, które nie manifestują jeszcze objawów choroby spichrzeniowej);
* enzymatyczną terapię zastępczą, dzięki której wpływa się na zniwelowanie następstw defektu konkretnego enzymu w lizosomach (stosuje się ją w przebiegu choroby Fabry’ego oraz choroby Gauchera);
* metody nieenzymatyczne – polegające na zmniejszeniu produkcji substratu, wdrażaniu terapii genowych oraz terapii lekami sierocymi (niestety, bardzo trudno dostępnymi).


**Leczenie objawowe obejmuje różne metody łagodzenia następstw postępującej choroby. U Pacjentów wdraża się więc wiele postaci fizjoterapii, a także dietę.** Mimo wymienionych metod leczenia, zarówno diagnostyka, jak i postępowanie terapeutyczne w chorobach spichrzeniowych jest nadal utrudnione – z uwagi na rzadkie występowanie przypadków oraz nieznajomość procesu ich powstawania. Z tego względu część Pacjentów umiera już w niemowlęctwie.


**Źródła:**


* [https://chorobyrzadkie.pl/choroby\-rzadkie/](https://chorobyrzadkie.pl/choroby-rzadkie/)
* [https://chorobyrzadkie.pl/gangliozydoza\-typ\-1/](https://chorobyrzadkie.pl/gangliozydoza-typ-1/)
* [https://chorobyrzadkie.pl/gangliozydoza\-typ\-2/](https://chorobyrzadkie.pl/gangliozydoza-typ-2/)
* <https://www.synevo.pl/gangliozydoza/>
* [https://biotechnologia.pl/farmacja/lizosomalne\-choroby\-spichrzeniowe\-rodzaje\-oraz\-dostepne\-terapie,13195](https://biotechnologia.pl/farmacja/lizosomalne-choroby-spichrzeniowe-rodzaje-oraz-dostepne-terapie,13195)
* [https://ncez.pzh.gov.pl/dzieci\-i\-mlodziez/glikogenozy\-rzadkie\-choroby\-metaboliczne/](https://ncez.pzh.gov.pl/dzieci-i-mlodziez/glikogenozy-rzadkie-choroby-metaboliczne/)
* <https://journals.viamedica.pl/kardiologia_inwazyjna/article/view/47368/36676>
* [https://fizjoterapeuty.pl/choroby/choroby\-spichrzeniowe.html](https://fizjoterapeuty.pl/choroby/choroby-spichrzeniowe.html)
* [https://www.fundacjasaventic.pl/baza\-wiedzy/choroby/choroby\-spichrzeniowe\-lizosomalne/](https://www.fundacjasaventic.pl/baza-wiedzy/choroby/choroby-spichrzeniowe-lizosomalne/)
* [https://podyplomie.pl/wiedza/neurologia/175,choroby\-lizosomalne\-i\-spichrzeniowe](https://podyplomie.pl/wiedza/neurologia/175,choroby-lizosomalne-i-spichrzeniowe)
* <https://www.sciencedirect.com/science/article/pii/S0001581417301469>
* [https://chorobyrzadkie.pl/choroba\-niemanna\-picka/](https://chorobyrzadkie.pl/choroba-niemanna-picka/)
* [https://www.zwrotnikraka.pl/choroba\-fabryego/](https://www.zwrotnikraka.pl/choroba-fabryego/)

