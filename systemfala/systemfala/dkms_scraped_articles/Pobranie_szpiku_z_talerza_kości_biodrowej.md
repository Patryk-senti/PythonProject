---
title: "Pobranie szpiku z talerza kości biodrowej"
url: "https://www.dkms.pl/o-pobraniu/pobranie-komorek-macierzystych/pobranie-szpiku-z-talerza-kosci-biodrowej"
---

# Pobranie szpiku z talerza kości biodrowej

## Najważniejsze – pobranie jest wykonywane z talerza kości biodrowej, nie z kręgosłupa. Legendy o pobieraniu szpiku wielką igłą z kręgosłupa nie mają nic wspólnego z rzeczywistością! Co więcej, ta metoda pobrania materiału do przeszczepienia wybierana jest tylko w 10 procentach przypadków.

W sytuacji, gdy dochodzi do pobrania szpiku z talerza kości biodrowej, nie trzeba szczególnie się do niego przygotowywać. Ze względu na znieczulenie ogólne Dawca z reguły jest przyjmowany do kliniki pobrania na jeden dzień przed zabiegiem.


#### POBRANIE SZPIKU


Cały zabieg trwa około 60 minut i wykonywany jest w znieczuleniu ogólnym. Podczas zabiegu Dawca leży na brzuchu, a dwóch lekarzy jednocześnie pobiera mieszaninę krwi i szpiku z talerza kości biodrowej. Lekarze wkłuwają się specjalnymi igłami w dwa miejsca: tzw. kolce biodrowe tylne górne (na plecach ponad pośladkami, na skórze w tym miejscu zazwyczaj widoczne są dołeczki) i pobierają komórki macierzyste ze szpiku, używając strzykawek. Zabieg odbywa się w warunkach całkowitej sterylności, na bloku operacyjnym, przy użyciu jednorazowego sprzętu. Pobrany materiał to ok. 1 – 1,5 litra mieszaniny szpiku kostnego i krwi.


#### CZY TO BOLI?


W trakcie zabiegu Dawca nic nie czuje, ponieważ pozostaje w znieczuleniu ogólnym. Dolegliwości w przypadku pobrania szpiku kostnego są głównie wynikiem wykonania niewielkiego nacięcia w celu wprowadzenia igieł. Bóle występują z reguły bezpośrednio po pobraniu i mogą się znacznie wahać \- zarówno pod względem czasu trwania, jak i intensywności (bóle podobne do lekkiego stłuczenia). Zazwyczaj ustępują po kilku dniach. Dawca może odczuwać również pewien dyskomfort związany z działaniem znieczulenia ogólnego – mogą pojawić się np. np. senność, mdłości, chrypka i ból gardła (związane z obecnością rurki intubacyjnej).


[![](data:image/svg+xml;charset=utf-8,%3Csvg%20height='120'%20width='120'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/4c88e15b-dd50-4d99-ae80-d8843f6d301f/20160726_Adam_Rogowiec_MG_4070_L.jpg?w=120&h=120&auto=format&lossless=true&fit=cover)ArtykułCzy Dawcą szpiku można być tylko raz?Czytaj więcej](/o-pobraniu/pobranie-komorek-macierzystych/czy-dawca-szpiku-mozna-byc-tylko-raz "Czy Dawcą szpiku można być tylko raz?")
Zabieg pobierania szpiku z talerza kości biodrowej był wykonany pod narkozą i trwał ok. 2 godzin. Ostatnie co pamiętam to zegar wiszący na ścianie wskazujący 8:10, a potem jak leżałam już na sali pooperacyjnej. Wszystkich przerażonych mogę uspokoić – nie odczuwałam żadnego bólu. Jedyny dyskomfort, (który przemija po 2 dniach) to działanie narkozy. Po zabiegu dostałam informację od fundacji, że pomogłam małemu chłopczykowi! Gdy o tym usłyszałam, nie mogłam przestać myśleć, że małe dziecko jest tak ciężko chore. Jestem szczęśliwa, że mogłam pomóc. \- Daria Jóźwiak, Dawca
#### REGENERACJA


Dawca po pobraniu z talerza kości biodrowej zostaje zazwyczaj w klinice jeszcze przez 1 dzień. Jest to konieczne ze względu na obserwację po podaniu znieczulenia ogólnego. Ubytek szpiku i komórek macierzystych regeneruje się w organizmie Dawcy w ciągu ok. 2\-3 tygodni i jest to proces nieodczuwalny dla niego.


Dzień po pobraniu lub nawet tego samego dnia, Dawca (jeśli chce) może poznać podstawowe informacje o swoim Biorcy – jego płeć, wiek i kraj pochodzenia.


Jak pobiera się komórki macierzyste?1:40
