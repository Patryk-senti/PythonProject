---
title: "Limfohistiocytoza hemofagocytarna (HLH) – przyczyny, objawy, leczenie"
url: "https://www.dkms.pl/dawka-wiedzy/o-nowotworach-krwi/limfohistiocytoza-hemofagocytarna-hlh-przyczyny-objawy-leczenie"
---

# Limfohistiocytoza hemofagocytarna (HLH) – przyczyny, objawy, leczenie

## Limfohistiocytoza hemofagocytarna to bardzo rzadkie, poważne zaburzenie hematologiczne, w przebiegu którego obserwuje się nadmierną aktywność komórek układu odpornościowego – w tym makrofagów oraz limfocytów. Jakie są objawy HLH, w jaki sposób przebiega diagnostyka i czy da się wyleczyć tę chorobę?

### Co to jest limfohistiocytoza hemofagocytarna (HLH)?


**Limfohistiocytoza hemofagocytarna (HLH – hemophagocytic lymphohistiocytosis, inaczej określana również mianem zespołu hemofagocytowego) to choroba, której manifestacją jest patologiczna, nadmierna aktywność układu odpornościowego** – a konkretnie nadmierna produkcja i aktywność cytokin (czyli białek służących do przekazywania informacji między komórkami organizmu) prozapalnych, powiązana z nadmierną produkcją limfocytów i makrofagów (histiocytów) – komórek układu immunologicznego produkujących cytokiny. **Mechanizm ten prowadzi do wystąpienia silnej reakcji zapalnej, skierowanej przeciwko własnemu organizmowi**. W wyniku tego stanu dochodzi do wielonarządowych uszkodzeń i pojawienia się hemofagocytów (makrofagów chłonących erytrocyty) w szpiku kostnym, węzłach chłonnych i innych narządach oraz układach organizmu.


### Pierwotna i wtórna postać HLH


**Limfohistiocytoza hemofagocytarna może występować w dwóch postaciach – wrodzonej oraz nabytej. Czym się charakteryzują?**


* **Zespół hemofagocytowy wrodzony może przyjmować dwie postacie.** Pierwsza z nich – postać rodzinna (FHL, familial lymphohistiocytosis) ulega dziedziczeniu autosomalnemu recesywnemu, a powstaje w wyniku różnych mutacji w komórkach układu odpornościowego, odpowiadających za cytotoksyczność limfocytów. Druga postać wrodzonego zespołu hemofagocytowego to postać powiązana z wrodzonymi zespołami niedoborów immunologicznych – w tym między innymi z takimi schorzeniami, jak zespół Griscelli typu 2, zespół Chediaka i Higashiego, zespół Hermanskiego i Pudlaka typu 2, przewlekła granulomatoza czy choroba limfoproliferacyjna związana z chromosomem X.
* **Zespół hemofagocytowy nabyty (wtórny, secondary HLH, sHLH) rozwija się z kolei w następstwie intensywnej aktywacji układu odpornościowego.** W tym przypadku postacie nabyte HLH dzieli się ze względu na przyczynę wystąpienia choroby. I tak, dla I\-HLH (infection\-associated HLH), czynnikiem wyzwalającym będzie zakażenie wirusowe – w tym zakażenie wirusami cytomegalii (CMV), Epsteina i Barr (EBV), adenowirusami, wirusem opryszczki (HSV), ospy wietrznej i półpaśca (VZV), wirusem grypy, wirusami zapalenia wątroby czy HIV. Z kolei dla A\-HLH (autoimmune\-associated HLH) przyczyną będą choroby autoimmunologiczne oraz uogólnione zakażenia organizmu (w tym bakteryjne, grzybicze i pasożytnicze). M\-HLH (malignancy\-associated HLH) jest powiązany ze zmianami nowotworowymi (głównie chłoniakami, ale również ze szpiczakami, białaczkami i innymi).


**Warto tutaj dodać, że limfohistiocytoza hemofagocytarna może rozwinąć się jako choroba nabyta będąca powikłaniem po transplantacjach narządów lub komórek krwiotwórczych (w tym po przeszczepie szpiku kostnego).**


### Objawy limfohistiocytozy hemofagocytarnej i diagnostyka HLH


**Objawy zespołu hemofagocytowego są charakterystyczne dla rozwoju stanu zapalnego w organizmie. Obejmują więc między innymi:**


* stany podgorączkowe i gorączkę (utrzymujące się długotrwale);
* powiększenie śledziony, wątroby oraz węzłów chłonnych;
* ogólne osłabienie organizmu, a także osłabienie siły mięśniowej;
* żółtaczkę;
* objawy skazy krwotocznej – skłonność do powstawania siniaków, wybroczyn oraz do krwawień, wysypki pęcherzowo\-rumieniowej.


**Oprócz powyższych objawów, u ponad połowy Pacjentów z HLH, na późniejszym etapie choroby, można zaobserwować również wystąpienie symptomów ze strony OUN (ośrodkowego układu nerwowego).** Zaliczają się do nich napady padaczkowe, ataksja, osłabienie lub wzmożenie napięcia mięśniowego, pogorszenie nastroju, drażliwość, pogorszenie wzroku lub wręcz nagła jego utrata i inne.


**W badaniach laboratoryjnych u Pacjentów z podejrzeniem HLH obserwuje się:** cytopenię (obniżona liczba leukocytów, erytrocytów, płytek krwi), hiperferrytynemię, podwyższoną aktywność enzymów wątrobowych i podwyższone stężenie bilirubiny, obniżoną aktywność komórek NK (Natural Killer), a także wysokie stężenie trójglicerydów (hipertrójglicerydemię) oraz hemofagocytozę (obecność w szpiku kostnym i innych strukturach organizmu wspomnianych już wcześniej makrofagów, które pochłonęły elementy morfologiczne krwi). **Lekarz ustala rozpoznanie na podstawie szczegółowego wywiadu, wyników wymienionych badań laboratoryjnych i – pomocniczo – biopsji tkanek, w których mogą znajdować się hemofagocyty.**


### Leczenie limfohistocytozy hemofagocytarnej


Leczenie HLH powinno być wdrożone jak najszybciej od rozpoznania, co zwiększa szansę pacjenta na przeżycie. **Terapia dąży przede wszystkim do wygaszenia (a co najmniej do złagodzenia) gwałtownej i nieprawidłowej reakcji układu immunologicznego, a także do usunięcia czynnika bezpośrednio wywołującego HLH.**


**Często w leczeniu zespołu hemofagocytowego wykorzystuje się protokół HLH\-2004**, który trwa 8 tygodni i uwzględnia podawanie etopozydu, deksametazonu oraz cyklosporyny A. Przy zajęciu ośrodkowego układu nerwowego Pacjent otrzymuje również dokanałowo (poprzez nakłucie lędźwiowe) metotreksat.


**Dodatkowo, w zależności od rozwoju choroby i konkretnego przypadku, w leczeniu wykorzystuje się:**


* przeszczepienie komórek macierzystych lub szpiku (w postaciach genetycznych i rodzinnych);
* plazmaferezę;
* podawanie leków przeciwgorączkowych, przeciwgrzybiczych, przeciwzapalnych, przeciwwirusowych i przeciwbakteryjnych.


**W przypadku FHL i HLH istotne są badania kontrolne w okresie reakcji zapalnej organizmu.**


**Źródła:**


* [https://www.mp.pl/pacjent/hematologia/choroby/170447,zespol\-hemofagocytowy](https://www.mp.pl/pacjent/hematologia/choroby/170447,zespol-hemofagocytowy)
* [https://core.ac.uk/download/pdf/268448577\.pdf](https://core.ac.uk/download/pdf/268448577.pdf)
* <https://www.sciencedirect.com/science/article/pii/S0001581416300913>
* <https://www.sciencedirect.com/science/article/pii/S0001581416000049>
* [https://www.researchgate.net/profile/Maciej\-Machaczka\-2/publication/271702679\_Hemophagocytic\_lymphohistiocytosis\_\-\_when\_an\_exaggerated\_immune\_response\_escapes\_control\_mechanisms\_Limfohistiocytoza\_hemofagocytarna\_\-\_kiedy\_nadmierna\_odpowiedz\_immunologiczna\_wymyka\_sie\_mechanizmom\_/links/54cf95380cf29ca810fef893/Hemophagocytic\-lymphohistiocytosis\-when\-an\-exaggerated\-immune\-response\-escapes\-control\-mechanisms\-Limfohistiocytoza\-hemofagocytarna\-kiedy\-nadmierna\-odpowiedz\-immunologiczna\-wymyka\-sie\-mechanizmom.pdf](https://www.researchgate.net/profile/Maciej-Machaczka-2/publication/271702679_Hemophagocytic_lymphohistiocytosis_-_when_an_exaggerated_immune_response_escapes_control_mechanisms_Limfohistiocytoza_hemofagocytarna_-_kiedy_nadmierna_odpowiedz_immunologiczna_wymyka_sie_mechanizmom_/links/54cf95380cf29ca810fef893/Hemophagocytic-lymphohistiocytosis-when-an-exaggerated-immune-response-escapes-control-mechanisms-Limfohistiocytoza-hemofagocytarna-kiedy-nadmierna-odpowiedz-immunologiczna-wymyka-sie-mechanizmom.pdf)
* <http://radydyscyplin.wum.edu.pl/sites/radydyscyplin.wum.edu.pl/files/lek._magdalena_wolowiec_streszczenie.pdf>
* [https://www.youtube.com/watch?v\=K33uH5t3q2M](https://www.youtube.com/watch?v=K33uH5t3q2M)

