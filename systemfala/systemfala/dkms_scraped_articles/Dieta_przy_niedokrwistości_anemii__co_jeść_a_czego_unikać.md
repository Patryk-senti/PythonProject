---
title: "Dieta przy niedokrwistości (anemii) – co jeść a czego unikać?"
url: "https://www.dkms.pl/dawka-wiedzy/o-nowotworach-krwi/dieta-przy-niedokrwistosci-anemii-co-jesc-czego-unikac"
---

# Dieta przy niedokrwistości (anemii) – co jeść a czego unikać?

## Osłabienie organizmu, problemy z koncentracją i bladość skóry mogą wskazywać na objawy anemii. To stan, kiedy w organizmie jest za niski poziom hemoglobiny i ewentualnie erytrocytów krwi. Przyczyną anemii mogą być niedobory dietetyczne. Co warto jeść przy anemii, a których produktów lepiej unikać?

### Niedokrwistość z niedoboru żelaza, kwasu foliowego i witaminy B12


Niedokrwistość niedoborowa pojawia się wtedy, gdy zmniejsza się stężenie hemoglobiny lub liczba erytrocytów we krwi. Niedokrwistość jest spowodowana deficytem lub brakiem w/w składników i może zostać wykryta w morfologii krwi. Taka sytuacja tak samo dotyczy mężczyzn, jak i kobiet (szczególnie związana z niedoborem żelaza), niezależnie od wieku czy pochodzenia etnicznego.


* **Przyczyny niedoboru żelaza, kwasu foliowego i witaminy B12**


Skąd bierze się niedobór żelaza? Jego najczęstsza przyczyna to przewlekłe krwawienie, często utajone, albo spowodowane cyklami miesiączkowymi. Poza tym, niedobory mogą być spowodowane przez intensywny krwotok, krwiodawstwo, niektóre diety i choroby upośledzające przyswajanie żelaza w przewodzie pokarmowym. Z tą ostatnią przypadłością często muszą się mierzyć osoby chore na celiakię, chorobę Leśniowskiego\-Crohna, zapalenie błony śluzowej żołądka lub po operacjach wpływających na ciągłość przewodu pokarmowego i jego objętość (np. po operacjach bariatrycznych). Z kolei z niedoborem kwasu foliowego często zmagają się osoby starsze, nadużywające alkohol lub kobiety w ciąży, jeśli nie suplementują tej witaminy (w ciąży występuje zwiększone zapotrzebowanie na foliany). Z kolei najczęstsza przyczyna niedoboru witaminy B12 to autoimmunologiczne zapalenie błony śluzowej żołądka (zanikowe) – choroba Addisona\-Biermera. 


* **Objawy niedoboru żelaza, kwasu foliowego i witaminy B12**


Typowe objawy niedoboru żelaza, kwasu foliowego i witaminy B12 to ogólne zmęczenie organizmu, któremu towarzyszy brak energii i problemy z koncentracją. Często mogą się pojawiać również zawroty i bóle głowy, drętwienie stóp lub dłoni, zaburzenia równowagi, uczucie duszności, przyspieszone i nieregularne bicie serca, a nawet ból w klatce piersiowej. Dodatkowo mogą występować dolegliwości, związane z chorobą podstawową. Brak żelaza może objawiać się również zwiększoną łamliwością paznokci, nasilonym wypadaniem włosów, suchością skóry, wygładzeniem i pieczeniem języka, pojawieniem się pęknięć w kącikach ust lub łaknieniem nietypowych produktów np. lodu, ziemi, gliny, kredy itp.


* **Skutki niedoboru żelaza, kwasu foliowego i witaminy B12**


Skutkiem niedoboru witaminy B12 i żelaza może być uczucie zimnych dłoni i stóp, osłabienie siły mięśni i spowolnione ruchy. Długotrwałe niedobory tych składników mogą doprowadzić do zaburzeń pamięci, a nawet demencji lub depresji. Natomiast niedobór kwasu foliowego jest szczególnie groźny dla kobiet w ciąży. Wszystko dlatego, że może doprowadzić douszkodzenia mózgu i rdzenia kręgowego dziecka w pierwszym trymestrze ciąży. Właśnie dlatego ciężarnym zaleca się suplementację tej substancji.


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### Jakie są zalecenia dietetyczne przy niedokrwistości?


Dieta przy anemii powinna być zbilansowana i zgodna z zasadami Piramidy Zdrowego Żywienia. Co jeść przy anemii?


* **Produkty pochodzenia zwierzęcego będące źródłem żelaza hemowego**


W czym jest żelazo? Produkty mięsne, a szczególnie czerwone mięso, to źródło lepiej przyswajalnego żelaza hemowego. Bogate w żelazo jest chude mięso, np. wołowina, wątróbka, schab. Poza tym, żelazo zawierają też jaja i ryby. Oczywiście, produkty pochodzenia roślinnego także zawierają sporą dawkę żelaza (szparagi, fasola, szpinak, sałata, natka pietruszki, orzechy itp.) tyle, że niehemowego, co nieco pogarsza przyswajanie tej substancji.


* **Produkty bogate w witaminę C**


Witamina C poprawia przyswajanie żelaza. Doskonałym źródłem witaminy C są warzywa, natka pietruszki, sok z pomarańczy i oczywiście sok z cytryny. Produkty bogate w witaminę C warto łączyć w jednym posiłku z tymi z dużą zawartością żelaza.


* **Produkty bogate w witaminę B6**


W diecie przy anemii nie powinno zabraknąć pełnoziarnistego pieczywa, kapusty, szpinaku, fasolki szparagowej, bananów i orzechów, które są świetnym źródłem witaminy B6\. Ta witamina również bierze udział w procesie krwiotworzenia.


* **Produkty bogate w witaminę B12**


Do procesu wytwarzania czerwonych krwinek jest potrzebna także witamina B12, która niemal wyłącznie jest dostarczana przez produkty pochodzenia zwierzęcego, ponieważ jest ona produkowana przez bakterie zamieszkujące w organizmie. Można znaleźć ją w małych ilościach również w jajkach, serze żółtym, twarogach, mleku, jogurtach i kefirach.


* **Produkty zawierające kwas foliowy**


Warzywa liściaste, a więc kapusta, sałata, jarmuż czy natka pietruszki, to doskonałe źródło kwasu foliowego, którego niedobór może doprowadzić do niedokrwistości.


Sprawdź pozostałe [rodzaje niedokrwistości](https://www.dkms.pl/dawka-wiedzy/o-nowotworach-krwi/rodzaje-niedokrwistosci-przyczyny).


### Jakich produktów unikać przy niedokrwistości?


Jak wspomniano, najważniejsze jest **znalezienie przyczyny anemii**. To konieczne, aby doprecyzować metody leczenia, a także jadłospis. **Jeśli stwierdza się niedobór żelaza, to podstawą diety jest spożywanie produktów bogatych w żelazo, których nie należy łączyć z produktami, które mogą hamować wchłanianie żelaza**, czyli zawierającymi polifenole **(zielona herbata, soja, fasola)** lub fityniany **(np. produkty zbożowe z pełnego przemiału, orzechy, tofu, migdały itd.)**.


**Wchłanianie żelaza mogą pogarszać także kawa oraz suplementy zawierające magnez czy cynk.** Aby więc przy stosowaniu wymienionych produktów jednocześnie nie upośledzać wchłaniania żelaza, **konieczny jest odpowiedni odstęp** – przynajmniej kilku godzin, między zastosowaniem preparatów lub produktów zawierających żelazo, a produktami upośledzającymi jego wchłanianie.


Przy niedokrwistości **lepiej unikać alkoholu**, który może zaburzać prawidłową pracę szpiku kostnego, w którym powstają nowe komórki krwi.


### Dieta przy anemii u kobiet w ciąży


**Anemia często dotyka kobiety w ciąży, z czego w ponad 70% przypadków, za jej główną przyczynę uznaje się niedobór żelaza**. Wszystko dlatego, że w czasie ciąży, organizm kobiety wykazuje zwiększone zapotrzebowanie na żelazo. Na początku ciąży, żelazo jest niezbędne do prawidłowego rozwoju płodu, z kolei pod koniec ciąży, stanowi zabezpieczenie organizmu przed okołoporodową utratą krwi.


* **Anemia w ciąży – co jeść?**


**Co na anemię w ciąży?** Przy stwierdzonej anemii w ciąży konieczne jest **zastosowanie odpowiednio zbilansowanej diety, wzbogaconej o suplementację**. Przy anemii warto spożywać przez cały okres ciąży preparaty z zawartością żelaza na poziomie 30\-60 mg. W diecie przy anemii powinny znaleźć się produkty, które zawierają łatwo wchłaniane żelazo. Chodzi tu np. o **chude mięso, ryby, szpinak, buraki czy bób**. Wchłanianie żelaza można dodatkowo wzmocnić, łącząc produkty bogate w żelazo z produktami bogatymi w witaminę C, np. sokiem pomarańczowym, sokiem z cytryny czy natką pietruszki.


Odpowiednia dieta przy anemii jest bardzo ważna, szczególnie w ciąży. **Nieleczona anemia w ciąży może doprowadzić do przedwczesnego porodu, a czasem nawet poronienia.**


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!


