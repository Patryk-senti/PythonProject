---
title: "Dlaczego warto zostać wolontariuszem?"
url: "https://www.dkms.pl/dawka-wiedzy/o-rejestracji/dlaczego-warto-zostac-wolontariuszem"
---

# Dlaczego warto zostać wolontariuszem?

## Pomagać można na wiele sposobów. Praca wolontariusza to jedna z piękniejszych form pomocy. To bezinteresowne działania, za które wolontariusz nie otrzymuje korzyści materialnych. Może jednak wzbogacić się niematerialne – otrzymując wdzięczność lub uśmiech drugiej osoby.  Co daje wolontariat? 

### **Wolontariusz, czyli kto?**


Wolontariusz to osoba, która dobrowolnie i nieodpłatnie niesie pomoc innym lub angażuje się w pracę na rzecz osób/instytucji, które działają w różnych obszarach życia społecznego. Takie osoby można spotkać w fundacjach, domach dziecka, schroniskach dla zwierząt, hospicjach, domach pomocy społecznej, placówkach kultury i wielu innych miejscach. Wolontariuszem może zostać każdy – uczeń, student, pracownik fabryki, sekretarka z korporacji, singiel, matka dwójki dzieci, a nawet emeryt. Bez znaczenia jest tutaj wiek i wykonywane na co dzień zajęcie. Tak samo motywacje do zaangażowania w wolontariat mogą być bardzo różne i nie zawsze musi to być jedynie (i aż) chęć pomagania innym.


Czy wiesz, że…co roku jest obchodzony Międzynarodowy Dzień Wolontariusza? Święto powstało z inicjatywy ONZ i przypada na 5 grudnia.
Wolontariat to idealne zajęcie dla tych, którzy chcą pomagać i aktywnie działać na rzecz ważnych dla siebie wartości, a przy tym mieć realny wpływ na dokonujące się zmiany. Wolontariat, oprócz tego, że niesie ze sobą bezinteresowną pomoc, może być sposobem na przełamanie monotonii codziennego życia, drogą do zawarcia nowych znajomości, czy też szansą na zdobycie nowych umiejętności. Za całą pewnością można powiedzieć, że to inwestycja w samego siebie. To dzięki wolontariatowi można rozwinąć takie umiejętności jak skuteczna komunikacja z innymi czy organizacja pracy w grupie, którymi kiedyś będzie można zapunktować u potencjalnych pracodawców.


Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
### **Czy warto być wolontariuszem? 5 powodów, że tak!**


Wolontariat nie jest dla wszystkich. Jednak, jeśli rozważasz zostanie wolontariuszem, ale nadal się wahasz, sprawdź przygotowaną przez nas listę 5 powodów, dla których warto zostać wolontariuszem. Postaramy się rozwiać twoje wątpliwości.


* **Możesz mieć wpływ na świat wokół siebie**


Wolontariat to praca blisko ludzi, często również zwierząt. Wolontariusze starają się rozwiązywać bardzo konkretne problemy z najbliższego otoczenia, które są widoczne również dla innych, ale odpowiedzialność za nie jest przerzucana na kolejne osoby. Wolontariat, nie tylko za pomocą wsparcia materialnego, ale też rozmowy z drugą osobą i poświęcenie jej czasu sprawia, że świat wokół się zmienia i są to zmiany na lepsze.


* **Szybko zobaczysz efekty swojej pracy**


Angażując się w dobrze zorganizowany wolontariat, szybko zobaczysz efekty swojej pracy. Często tak naprawdę niewiele potrzeba, żeby pomóc drugiej osobie. Wzruszenie i rozpierająca duma to najlepsza nagroda za poświęcony czas i energię na pomoc innym.


* **Rozwiniesz swoje kompetencje**


Wolontariat to również świetny sposób na rozwój osobisty i poszerzenie kompetencji. Bardzo często wolontariat wiąże się z pracą z ludźmi. Tym samym, to doskonały sposób na rozwinięcie umiejętności komunikacyjnych, a czasem też tych ze sprawnego zarządzania grupą ludzi. Takie atuty można śmiało wpisać do cv, a nabyte doświadczenie na pewno pomoże w znalezieniu pracy.


* **Poszerzysz swoje horyzonty**


Wolontariat to doskonały sposób na poszerzenie horyzontów. Niektórzy porównują go do podróży. Tak samo jak podróże, wolontariat jest w stanie rozwijać, a przy tym pozwala odkrywać i patrzeć na świat w zupełnie inny sposób.


* **Poznasz nowych ludzi**


Dzięki wolontariatowi możesz zyskać nowych znajomych, a nawet zawrzeć przyjaźnie na całe życie! Wolontariat łączy bardzo różnych ludzi, których dzieli wiek, zainteresowania, miejsce zamieszkania, ale za to łączy jedno – chęć pomagania.


#### **Jak zacząć przygodę z wolontariatem?**


Podjąłeś decyzję, że chcesz udzielać się, jako wolontariusz i co dalej? Zastanów się, w jakim obszarze chciałbyś działać, co chciałbyś zmienić. Jak już to ustalisz, wyszukaj organizacje, które pomogą ci zrealizować zamierzone cele. Wolontariusze mogą udzielać się w bardzo różnych obszarach, takich jak: ochrona środowiska, kultura, sztuka, prawa człowieka, pomoc zwierzętom, pomoc osobom starszym itp. Warto przy tym pamiętać, że w wolontariat można się zaangażować na stałe, ale można też traktować go jako zajęcie o charakterze jednorazowym. Jako Fundacja DKMS stale [poszukujemy wolontariuszy,](/wolontariusz "Wolontariusz") którzy mogą działać na wiele różnych sposobów, np. aktywizując kolegów z pracy, uczelni, szkoły do rejestracji w bazie potencjalnych dawców szpiku, czy organizując zbiórki pieniędzy na Facebooku na pokrycie kosztów rejestracji dawców.


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")


Jeśli chcesz dowiedzieć się więcej na temat wolontariatu, koniecznie przeczytaj inne nasze artykuły:


* 
* 
* 

