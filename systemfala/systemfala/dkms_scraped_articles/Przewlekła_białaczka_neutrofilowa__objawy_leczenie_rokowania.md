---
title: "Przewlekła białaczka neutrofilowa – objawy, leczenie, rokowania"
url: "https://www.dkms.pl/dawka-wiedzy/o-nowotworach-krwi/przewlekla-bialaczka-neutrofilowa-objawy-leczenie-rokowania"
---

# Przewlekła białaczka neutrofilowa – objawy, leczenie, rokowania

## Przewlekła białaczka neutrofilowa to – obok białaczki szpikowej czy mielomonocytowej – jeden z nowotworów mieloproliferacyjnych. Zespoły te charakteryzują się nadprodukcją jednego ze składników krwi. W białaczce neutrofilowej są to granulocyty obojętnochłonne - komórki układu odpornościowego.

### Co to jest przewlekła białaczka neutrofilowa?


Tak, jak zostało to wspomniane we wstępie – **przewlekła białaczka neutrofilowa (w skrócie \- CNL, od jej angielskiej nazwy – Chronic neutrophic leucaemia) to jeden z nowotworów mieloproliferacyjnych** (nazywanych również zespołami mieloproliferacyjnymi), niezwiązany z komórkami tucznymi. **Choroba charakteryzuje się klonalną proliferacją (a więc namnażaniem komórek zdolnych do tworzenia kolonii) dojrzałych neutrofilów.** Neutrofile – określane również granulocytami obojętnochłonnymi – są jednym z rodzajów komórek układu odpornościowego, biorących udział w odpowiedzi immunologicznej organizmu na kontakt z patogenem.


CNL to najrzadszy z diagnozowanych nowotworów mieloproliferacyjnych. **Do tej pory w literaturze medycznej opisano około 150 przypadków tego schorzenia** (dlatego diagnostyka, o której piszemy w dalszej części tekstu, opiera się między innymi na różnicowaniu CNL i innych zespołów mieloproliferacyjnych). **Na przewlekłą białaczkę neutrofilową chorują zazwyczaj pacjenci po 60\. roku życia**. W około 20% przypadków u chorego stwierdza się współistnienie szpiczaka mnogiego – innego nowotworu układu krwiotwórczego.


**Jednej z przyczyn przewlekłej białaczki neutrofilowej upatruje się w procesach nowotworowych w komórkach macierzystych** lub w komórkach będących rodzajem komórek macierzystych – czyli w komórkach prekursorowych (inaczej określanych mianem progenitorowych). Inne przyczyny to **stan reaktywnej neutrofilii w odpowiedzi na zwiększone wydzielanie cytokin** prozapalnych przez komórki plazmatyczne, a także mutacje genetyczne – a konkretnie **mutacja genu CSF3R** (wykryto ją u około 50\-60% Pacjentów).


### Cechy i objawy białaczki neutrofilowej


Jednym z pierwszych objawów przewlekłej białaczki neutrofilowej są **zmiany w morfologii krwi obwodowej, obejmujące wysoką leukocytozę (\> 25000/mikrolitr) z przewagą linii granulocytarnej i mieloblastów (\<5%) oraz monocytozę**. Oprócz tego w szpiku kostnym obserwuje się wzmożoną neutrofilopoezę (nadprodukcję neutrofili przy ich jednoczesnym, prawidłowym dojrzewaniu).


**Poza zmianami w morfologii u Pacjenta cierpiącego na CNL mogą pojawić się objawy przedmiotowe i podmiotowe, takie jak:**


* powiększenie śledziony – obserwowane u wszystkich Pacjentów, charakterystyczne nie tylko dla CNL, ale również dla innych nowotworów mieloproliferacyjnych;
* powiększenie wątroby – obserwowane u większości Pacjentów;
* objawy dny moczanowej (obejmujące epizody ostrego zapalenia stawów przebiegające z bólem i rumieniem);
* krwawienia – w tym krwawienia masywne, występujące pomimo potwierdzenia u Pacjenta prawidłowych czasów krzepnięcia oraz prawidłowej liczby płytek krwi (trombocytów).


### Jak diagnozuje się przewlekłą białaczkę neutrofilową?


Diagnostyka przewlekłej białaczki neutrofilowej jest diagnostyką różnicującą – w praktyce oznacza to, że **rozpoznanie ustala się w wyniku wykluczenia wszystkich przyczyn odczynu białaczkowego** (w tym infekcji – dających nierzadko podobne objawy), a także obecności innych zespołów proliferacyjnych (w tym przewlekłej białaczki szpikowej, nadpłytkowości samoistnej, czerwienicy prawdziwej czy pierwotnego włóknienia szpiku).


Do postawienia diagnozy konieczne jest przeprowadzenie **badań laboratoryjnych (krwi i jeśli zachodzi taka potrzeba, również badań szpiku)** oraz badań przedmiotowych i obrazowych wykluczających inne przyczyny (źródła infekcji trudne do wykrycia). **Badaniem pomocniczym jest USG jamy brzusznej** (potwierdzające lub wykluczające powiększenie wątroby i śledziony) RTG lub badania bardziej zaawansowane.


W rozpoznaniu wykorzystuje się także **badania cytogenetyczne (badanie kariotypu) oraz molekularne** – w celu wykrycia ewentualnych mutacji na poziomie komórkowym, będących przyczyną rozwoju CNL a także wykluczenia innych chorób mieloproliferacyjnych.


### Leczenie białaczki neutrofilowej


W leczeniu białaczki neutrofilowej wykorzystuje się przede wszystkim **hydroksykarbamid**, mający za zadanie kontrolę leukocytozy (stanu zwiększenia liczby białych krwinek). Lek ten jest charakterystyczny do stosowania w innych zespołach mieloproliferacyjnych (między innymi w czerwienicy prawdziwej czy przewlekłej białaczce szpikowej). Jeśli Pacjent nie reaguje na leczenie, wówczas włączany jest **busulfan** – również przeznaczony do normalizacji parametrów krwi obwodowej.


W rzadkich przypadkach podaje się pacjentom **leki z grupy interferonów (konkretnie – IFN\-a, interferon alfa)**, jednak jest to terapia o niskiej skuteczności.


**Jeśli Pacjent jest w ogólnym dobrym stanie, wówczas może zostać skierowany do leczenia w ramach przeszczepienia allogenicznego komórek krwiotwórczych** (potocznie – „przeszczep szpiku”) po wstępnej ocenie korzyści i ryzyka takiego postępowania, bowiem nie jest to metoda rutynowo zalecana w tej chorobie. Do przeprowadzenia przeszczepienia konieczne jest znalezienie Dawcy (niespokrewnionego lub spokrewnionego). Ta metoda terapii umożliwia całkowite wyleczenie, jednak z uwagi na duże ograniczenia (zarówno ze strony Pacjenta, jak i zewnętrzne – w postaci problemów ze znalezieniem Dawcy) jest w praktyce stosowana dość rzadko.


### Rokowania i życie z przewlekłą białaczką neutrofilową


Mediana przeżycia Pacjentów wynosi około 2\-3 lat. Główną przyczyną śmierci w wyniku omawianego typu białaczki są masywne krwawienia – pojawiające się pomimo dobrych parametrów krzepnięcia krwi oraz prawidłowej liczby trombocytów. U wielu Pacjentów z CNL odnotowywano również transformację choroby w ostrą białaczkę szpikową.


**Źródła:**


1\. Interna Szczeklika – Podręcznik chorób wewnętrznych 2023


2\. A. Hellmann, Nowotwory mieloproliferacyjne i mielodysplastyczne: przewlekła białaczka neutrofilowa \[w:] Interna Szczeklika 2020


3\. K. Lewandowski, Diagnostyka różnicowa przewlekłych nowotworów mieloproliferacyjnych Philadelphia\-ujemnych \[w:] Hematologia 2010, tom 1, nr 1


4\. A. Hellmann, M. Bieniaszewska, W. Prejzner, Zespoły mieloproliferacyjne \[w:] Nowotwory układów krwiotwórczego i limfoidalnego, pod red. W. W. Jędrzejczaka, 2013


5\. E. Białopiotrowicz, Nowotwory układu krwiotwórczego \[w:] Zalecenia postępowania diagnostyczno\-terapeutycznego w nowotworach złośliwych 2021 rok, tom 2


