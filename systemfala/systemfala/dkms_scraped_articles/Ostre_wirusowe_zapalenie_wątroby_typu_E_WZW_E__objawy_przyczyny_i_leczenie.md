---
title: "Ostre wirusowe zapalenie wątroby typu E (WZW E) – objawy, przyczyny i leczenie"
url: "https://www.dkms.pl/dawka-wiedzy/zdrowy-dawca/ostre-wirusowe-zapalenie-watroby-typue-wzwe-objawy-przyczyny-oraz-leczenie"
---

# Ostre wirusowe zapalenie wątroby typu E (WZW E) – objawy, przyczyny i leczenie

## Wirusowe zapalenie wątroby typu E należy do grupy zakaźnych chorób układu pokarmowego, a konkretnie – do grupy wirusowych zapaleń wątroby. Jest wywoływane przez HEV, czyli wirusa zapalenia wątroby typu E. Jak objawia się ten rodzaj zapalenia i w jaki sposób się je diagnozuje oraz leczy?

### Przyczyny występowania wirusowego zapalenia wątroby typu E i możliwe drogi zakażenia


**Tak, jak zostało to wspomniane we wstępie, bezpośrednią przyczyną wirusowego zapalenia wątroby typu E jest zakażenie wirusem zapalenia wątroby typu E.** W ramach genotypów wirusa wyróżnia się 4 typy – w tym genotyp 1 i 2 (których rezerwuarem są ludzie) oraz genotyp 3 i 4 (których źródłem są zwierzęta). Uważa się, że endemicznymi obszarami występowania wirusa są kraje rozwijające się – w tym zwłaszcza te położone w Afryce, Azji Południowej oraz w Azji Środkowo\-Wschodniej. Wiele przypadków zakażeń odnotowuje się w Chinach czy Indiach. Nie oznacza to jednak, że choroba nie występuje na obszarze krajów rozwiniętych – w tym w Europie.


Klasyfikuje się 2 rodzaje choroby: **typ endemiczny (charakterystyczny dla krajów rozwijających się – przewaga odmian HEV 1 i 2\) oraz typ sporadyczny (charakterystyczny dla krajów rozwiniętych – przewaga HEV 3 i 4\)**.


**Najczęściej wirus zapalenia wątroby typu E szerzy się poprzez:**


* **drogę oralno\-fekalną** (zwykle w wyniku spożywania skażonej wody). W ten sposób dochodzi do transmisji wirusa HEV w typie 1 i 2\. Łączy się to bezpośrednio z niższym poziomem higieny i warunków sanitarnych, obserwowanych na obszarze krajów rozwijających się (endemicznych dla wirusa);
* **drogę pokarmową** (zwykle w wyniku spożywania mięsa, które zostało niepoprawnie przygotowane – chodzi tu głównie o dziczyznę, wieprzowinę, ale również owoce morza). Ten rodzaj transmisji (typów HEV 1 i 2\) powiązany jest z transportem zakażonych zwierząt do krajów rozwiniętych, z obszarów endemicznego występowania wirusa. Z uwagi na to, WZW E jest zaliczana do grupy zoonoz (chorób odzwierzęcych).


Wymienione powyżej drogi transmisji wirusa są najbardziej powszechne. Bardzo rzadko dochodzi do **zakażenia wertykalnego** (czyli zakażenie płodu przez matkę) czy **zakażenia w wyniku bezpośredniego kontaktu z osobą chorą**. Odnotowuje się przypadki zakażenia WZW E w przypadku **transfuzji skażonej krwi**.


### Objawy WZW E i diagnostyka choroby


Większość Pacjentów (szacuje się, że powyżej 80% osób zakażonych) nie prezentuje żadnych objawów. Z tego względu zarówno szacunki dotyczące epidemiologii, jak i diagnostyka, są utrudnione. **W przypadku przebiegu objawowego, obserwuje się u pacjentów symptomy podobne do WZW A (wirusowe zapalenie wątroby typu A), wśród których można wyróżnić:**


* żółtaczkę (częściej występuje w zakażeniach HEV 1 i HEV 2\);
* podwyższenie temperatury ciała – stan podgorączkowy lub gorączka;
* bóle stawów, brzucha, bóle głowy;
* złe samopoczucie, utrata apetytu;
* zaburzenia funkcjonowania układu pokarmowego – w tym nudności i wymioty oraz biegunkę.


U osób z zaburzeniami odporności (w tym u Biorców przeszczepów, Pacjentów z chorobami przebiegającymi z niedoborami odporności, przyjmujących leki immunosupresyjne, w trakcie wymagających terapii onkologicznych) może dojść do rozwinięcia się **przewlekłego wirusowego zapalenia wątroby typu E**. Jest to postać niosąca ze sobą ryzyko wystąpienia marskości wątroby i niewydolności tego narządu oraz innych powikłań.


**Okres wylęgania wirusa (czyli okres od zakażenia do pojawienia się pierwszych symptomów – jeśli te wystąpią) wynosi od kilkunastu do kilkudziesięciu (nawet ponad 60\) dni.** Chory wykazuje zakaźność (siewstwo) nawet do 4 miesięcy po odnotowaniu symptomów. Dopóki w kale Pacjenta obecne będzie RNA wirusa, może być on źródłem zakażenia.


**Badania diagnostyczne w kierunku wirusowego zapalenia wątroby typu E opierają się na badaniach obecności przeciwciał przeciwko HEV we krwi (klasie IgM i IgG).** Uzupełniająco wykonuje się badanie na antygeny wirusa w moczu i w kale. Osoby z niedoborami odporności kieruje się z kolei na badania molekularne z krwi lub stolca (oznaczenie poziomu RNA HEV).


### Leczenie wirusa zapalenia wątroby typu E


**U większości Pacjentów wdraża się leczenie objawowe, uwzględniające również stworzenie wątrobie optymalnych warunków do pracy i regeneracji.** Aż do pozbycia się wirusa organizmu, Pacjent powinien więc utrzymywać lekkostrawną dietę, pić odpowiednie ilości wody i unikać potraw ciężkostrawnych oraz alkoholu. W przypadku osób z niedoborami odporności, wdraża się leczenie mające na celu pobudzenie układu odpornościowego do pracy i/lub modyfikuje się terapię immunosupresyjną.


**Całkowite wyleczenie WZW E jest oczywiście możliwe, przy czym jego „przechorowanie” nie uodparnia organizmu na wirusa (może dość do reinfekcji).**


### Przeciwdziałanie wirusowemu zapaleniu wątroby typu E


**Niestety, w Europie nie została zarejestrowana żadna szczepionka przeciwko WZW E**, natomiast trwają prace nad stworzeniem takiego preparatu. Do tej pory szczepionkę na wirusowe zapalenie wątroby typu E zarejestrowano jedynie w Chinach.


**Profilaktyka omawianej choroby obejmuje przede wszystkim zalecenia podobne, jak przy zapobieganiu chorobom brudnych rąk.** Mowa tu oczywiście o dokładnym myciu warzyw i owoców, higienie dłoni (w tym przed i po jedzeniu oraz przed i po skorzystaniu z toalety). Dodatkowo należy **spożywać wodę jedynie ze sprawdzonego źródła** (lub wodę butelkowaną), a oprócz tego **unikać potraw zawierających nieprzetworzone lub niedogotowane mięso** (to właśnie dziczyzna oraz wieprzowina są bowiem najczęstszym źródłem zakażeń na terenie Europy).


### Postępowanie z potencjalnymi Dawcami szpiku


Przebyte WZW\-E nie jest przeciwwskazaniem do rejestracji w bazie dawców szpiku, jeśli nie pozostały komplikacje lub powikłania po infekcji.


**Źródła:**


* [https://www.medicover.pl/o\-zdrowiu/wzw\-e\-ostre\-wirusowe\-zapalenie\-watroby\-typu\-e,3724,n,192](https://www.medicover.pl/o-zdrowiu/wzw-e-ostre-wirusowe-zapalenie-watroby-typu-e,3724,n,192)
* [https://medycynatropikalna.pl/choroba/wirusowe\-zapalenie\-watroby\-typu\-e](https://medycynatropikalna.pl/choroba/wirusowe-zapalenie-watroby-typu-e)
* <https://journals.viamedica.pl/forum_medycyny_rodzinnej/article/view/54187/42325>
* [https://www.researchgate.net/profile/Ewelina\-Bigoraj/publication/318706783\_Hepatitis\_E\_virus\_in\_humans\_farm\_animals\_and\_animals\_from\_the\_sylvatic\_environment/links/5a2f771daca2726d0bd6e605/Hepatitis\-E\-virus\-in\-humans\-farm\-animals\-and\-animals\-from\-the\-sylvatic\-environment.pdf](https://www.researchgate.net/profile/Ewelina-Bigoraj/publication/318706783_Hepatitis_E_virus_in_humans_farm_animals_and_animals_from_the_sylvatic_environment/links/5a2f771daca2726d0bd6e605/Hepatitis-E-virus-in-humans-farm-animals-and-animals-from-the-sylvatic-environment.pdf)
* [https://hematoonkologia.pl/aktualnosci/id/3591\-zakazenie\-wirusem\-przez\-transfuzje\-krwi\-istotne\-zagrozenie\-dla\-chorych\-z\-deficytem\-odpornosci](https://hematoonkologia.pl/aktualnosci/id/3591-zakazenie-wirusem-przez-transfuzje-krwi-istotne-zagrozenie-dla-chorych-z-deficytem-odpornosci)
* P. Grabarczyk, A. Kopacz, Metodyka identyfikacji zakażeń wirusem zapalenia wątroby typu B u dawców krwi w Polsce w latach 2005–2020, Via Medica 2021
* [https://share.wmda.info/display/DMSR/Hepatitis\+E](https://share.wmda.info/display/DMSR/Hepatitis+E)

