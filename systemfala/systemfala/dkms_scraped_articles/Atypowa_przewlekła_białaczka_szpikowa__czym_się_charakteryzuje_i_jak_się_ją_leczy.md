---
title: "Atypowa przewlekła białaczka szpikowa – czym się charakteryzuje i jak się ją leczy?"
url: "https://www.dkms.pl/dawka-wiedzy/o-nowotworach-krwi/atypowa-przewlekla-bialaczka-szpikowa-czym-sie-charakteryzuje-jak-sie-ja-leczy"
---

# Atypowa przewlekła białaczka szpikowa – czym się charakteryzuje i jak się ją leczy?

## Atypowa przewlekła białaczka szpikowa to jeden z rodzajów przewlekłej białaczki szpikowej. Światowa Organizacja Zdrowia zalicza tę chorobę do zespołów mielodysplastyczno-mieloproliferacyjnych. Ten rodzaj białaczki dotyka głównie osoby starsze – w równym stopniu mężczyzn i kobiety.

### Czym się charakteryzuje atypowa przewlekła białaczka szpikowa?


Atypowa przewlekła białaczka szpikowa to **rodzaj białaczki, który odnosi się do przypadków CML (Chronic Myeloid Leukemia), czyli przewlekłej białaczki szpikowej**. Różni się przede wszystkim tym, że nie da się wykazać obecności chromosomu Phyladelphia (Ph), ani genu fuzyjnego BCR/ABL, zarówno za pomocą metod cytogenetycznych, jak i molekularnych. Atypowa przewlekła białaczka szpikowa, zgodnie z klasyfikacją WHO, należy do zespołów mielodysplastyczno\-mieloproliferacyjnych.


Szacuje się, że **1\-2 na 100 rozpoznanych przypadków przewlekłej białaczki szpikowej (CML) to atypowa przewlekła białaczka szpikowa**. Średni wiek zachorowania jest późniejszy niż w CML.


### Objawy atypowej przewlekłej białaczki szpikowej


Objawy atypowej przewlekłej białaczki szpikowej przypominają te, które można zauważyć przy przewlekłej białaczce szpikowej. Objawy choroby można podzielić na 3 główne grupy:


1\. **Objawy związane z dużą leukocytozą** (czasem nawet leukocytoza \>200 000 – 300 000/μl)


* Utrata masy ciała będąca następstwem przyspieszonego metabolizmu
* Leukostaza (zaburzenia przepływu krwi w mikrokrążeniu wskutek dużej liczby leukocytów). Chodzi tu o takie dolegliwości jak: zaburzenia świadomości, widzenia, przepływu krwi w naczyniach płucnych, ból głowy czy priapizm (bolesny wzwód prącia).


2\. **Powiększenie śledziony i wątroby** (pojawia się u 30\-40% chorych już w momencie rozpoznania)


3\. **Ból w lewym podżebrzu i uczucie pełności w brzuchu** (to późny objaw spowodowany powiększeniem śledziony)


### Jak diagnozuje się atypową przewlekłą białaczkę szpikową?


W celu zdiagnozowania atypowej przewlekłej białaczki szpikowej wykonuje się **badania morfologiczne, cytogenetyczne i molekularne, a także inne badania laboratoryjne**.


* W badaniach morfologicznych badana jest krew obwodowa. Na podstawie jej analizy można stwierdzić dużą leukocytozę (czasem nawet \>300 000/μl), a także niedokrwistość i małopłytkowość. Oprócz tego wykazywane są nieprawidłowości w szpiku.
* W biopsji aspiracyjnej i trepanobiopsji, otrzymany obraz jest podobny do tego w przewlekłej białaczce szpikowej (CML) – mogą się pojawić dysplazje linii krwinek białych, czerwonych i płytkowych.
* W badaniach cytogenetycznych nie ma chromosomu Ph, a u blisko 80% chorych, stwierdzane są inne, nieswoiste aberracje, takie jak trisomia chromosomu 8, 13, delecje 20q i 17q, delecje 12p.
* Z kolei w badaniach molekularnych nie ma genu fuzyjnego BCR/ABL.


Z innych badań laboratoryjnych można stwierdzić także zmniejszoną aktywność fosfatazy alkalicznej w granulocytach (FAG), jednak nie będzie ona tak wyraźna, jak w przypadku CML.


### Leczenie atypowej przewlekłej białaczki szpikowej


W leczeniu atypowej białaczki szpikowej **nie ma standardowego postępowania leczniczego** jak w przypadku CML. Najczęściej stosuje się **hydroksymocznik lub 6\-merkaptopurynę**. Czasem stosowane są również **leki hipometylujące (azacytydyna).**


Ze względu na złe rokowanie i nieskuteczność imatinibu u chorych w młodszym wieku, najlepszą opcją terapeutyczną pozostaje **allotransplantacja krwiotwórczych komórek macierzystych**.


### Rokowania i życie z atypową przewlekłą białaczką szpikową


Rokowania chorych na atypową przewlekłą białaczkę szpikową mogą nie być pomyślne, w zależności od wieku, zaawansowania choroby i czynników współistniejących. 25\-40% chorych umiera z powodu transformacji blastycznej – dlatego w takich przypadkach stosuje się bardziej agresywne leczenie. U innych Pacjentów może dochodzić do niewydolności szpiku, konieczność częstych transfuzji preparatów krwi, dlatego, jeśli to jest możliwe, najlepiej Pacjenta szybko zakwalifikować do allotransplantacji szpiku, co może zdecydowanie poprawić rokowania.


**Źródła:**


Szczeklik A. – Choroby wewnętrzne. Tom II, strona 1510\-1511


