---
title: "Jak zadbać o swoje bezpieczeństwo przed wyjazdem na wakacje?"
url: "https://www.dkms.pl/dawka-wiedzy/zdrowy-dawca/bezpieczne-wakacje"
---

# Jak zadbać o swoje bezpieczeństwo przed wyjazdem na wakacje?

## Planując wyjazdy myślimy o tym, dokąd się udamy oraz jak spędzimy czas. Czy postawimy na intensywne zwiedzanie, czy raczej na leniwy wypoczynek? Jednak przed wakacjami warto zadbać o swoje bezpieczeństwo, by nic nie zakłóciło nam urlopu. O czym należy pamiętać przed wyjazdem?

### Chroń skórę przed promieniowaniem ultrafioletowym


Promieniowanie ultrafioletowe oraz w szczególności poparzenia słoneczne mogą być bardzo niebezpieczne. Oczywiście nie chodzi o to, by na wakacjach całkowicie chować się przed słońcem, ale o to, by chronić skórę przed poparzeniem. Promieniowanie UV jest jedną z najważniejszych przyczyn zachorowania na nowotwory skóry, a te z kolei są jedną z najliczniejszych grup złośliwych chorób onkologicznych. UV powoduje również przyspieszone starzenie skóry. Dawki promieniowania UV kumulują się przez całe życie i mogą powodować postępujący z wiekiem wzrost ryzyka zachorowania na nowotwory skóry.


Pamiętaj, by:


\- obserwować znamiona,


\- regularnie (raz w roku, przed okresem letnim) skonsultować się z lekarzem dermatologiem i skontrolować znamiona,


\- unikać ekspozycji na słońce \- latem szczególnie w godzinach 11\-16,


\- prawidłowo stosować krem z filtrem UV, czyli przynajmniej co 4 godziny, za każdym razem, gdy wyjdziesz z wody i w odpowiedniej ilości.


Chcesz dowiedzieć się więcej o nowotworach skóry i profilaktyce? Odwiedź:


[https://www.mp.pl/pacjent/dermatologia/choroby/chorobyskory/73235,jak\-dbac\-o\-skore\-latem](https://www.mp.pl/pacjent/dermatologia/choroby/chorobyskory/73235,jak-dbac-o-skore-latem)


[https://www.sarcoma.pl/raki\-skory/profilaktyka\-objawy\-i\-diagnoza/](https://www.sarcoma.pl/raki-skory/profilaktyka-objawy-i-diagnoza/)


### Zadbaj o odpowiednie szczepienia ochronne


Nie mamy tutaj na myśli jedynie szczepień kojarzonych z wyjazdami do egzotycznych krajów. Przede wszystkim sprawdź, czy wszystkie Twoje szczepienia z kalendarza szczepień są jeszcze aktualne. Pamiętaj, że niektóre z nich wymagają dawek przypominających. Szczególnie ważnym jest szczepienie przeciwko tężcowi. Jeśli od ostatniego takiego szczepienia upływa 10 lat, warto je powtórzyć w połączeniu tężec\-błonica\-krztusiec (występuje również w połączeniu ze szczepieniem przeciwko poliomyelitis).


Nie zostawiaj szczepień ochronnych na ostatni moment! Wymagają one czasu (minimum 2 tygodnie), by Twój układ odpornościowy wytworzył ochronne przeciwciała. Niektóre szczepienia wymagają więcej niż jednej dawki, a zwykle musimy zabezpieczyć się przed więcej niż jedną chorobą. Zaplanuj z wyprzedzeniem (6\-8 tygodni) wizytę w przychodni medycyny podróży lub kontakt z lekarzem chorób zakaźnych, medycyny tropikalnej lub medycyny podróży.


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
Odwiedź, by dowiedzieć się więcej: [https://www.gov.pl/web/gis/zalecane\-szczepienia\-dla\-podrozujacych](https://www.gov.pl/web/gis/zalecane-szczepienia-dla-podrozujacych)


Listę poradni i więcej informacji znajdziesz na stronach:


[https://www.mp.pl/pacjent/zdrowiewpodrozy/medycynapodrozy/62902,lista\-poradni\-medycyny\-podrozy](https://www.mp.pl/pacjent/zdrowiewpodrozy/medycynapodrozy/62902,lista-poradni-medycyny-podrozy)


[https://www.mp.pl/pacjent/zdrowiewpodrozy/profilaktyka/165570,profilaktyka\-zdrowotna\-przed\-wyjazdem\-do\-krajow\-tropikalnych](https://www.mp.pl/pacjent/zdrowiewpodrozy/profilaktyka/165570,profilaktyka-zdrowotna-przed-wyjazdem-do-krajow-tropikalnych)


**Zwykle szczepienia nie wymagają blokady danych w bazie Dawców szpiku. Jeśli jednak planujesz serię wielu szczepień, a dodatkowo związane są one z planowanym dłuższym wyjazdem \- powiadom nas o tym (**[**aktualizacja@dkms.pl**](mailto:aktualizacja@dkms.pl)**) – zablokujemy Twoje dane do czasu powrotu.**


Niektóre szczepienia ochronne mogą zapobiec zachorowaniu na choroby nowotworowe!Szczepienie przeciwko wirusowemu zapaleniu wątroby typu B (obowiązkowe u noworodków) chroni przed zachorowaniem na raka wątrobowokomórkowego (HCC).

Szczepienie przeciwko HPV chroni przed zachorowaniem na rak szyjki macicy, ale też nosogardzieli, sromu, odbytu.
### Stosuj środki przeciwko owadom


Wydawać by się mogło, że plaga komarów to coś najbardziej uprzykrzającego wakacyjny odpoczynek. Jednak tak nie jest. Komary to nie tylko uporczywe bzyczenie gdy chcemy zasnąć, czy swędzące i bolesne ugryzienia. Niektóre gatunki komarów charakterystyczne dla obszarów tropikalnych przenoszą niebezpieczne i zagrażające życiu choroby. Są to np. malaria, ale również inne rozpoznania, takie jak: denga, zica, żółta febra, gorączka zachodniego Nilu, japońskie zapalenie mózgu. Dlatego warto chronić się przed ukąszeniami, choćby stosując repelenty. Najskuteczniejszymi z nich są te zawierające DEET. Dodatkową ochroną będzie spanie w pomieszczeniach zabezpieczonych siatkami i moskitierami. Więcej informacji znajdziesz tutaj:


[https://www.mp.pl/pacjent/zdrowiewpodrozy/profilaktyka/62843,ochrona\-przed\-owadami\-w\-tropiku](https://www.mp.pl/pacjent/zdrowiewpodrozy/profilaktyka/62843,ochrona-przed-owadami-w-tropiku)


Jeśli jesteśmy przy temacie komarów, to czy kraj, w którym spędzisz wakacje należy do obszarów zagrożonych malarią? Pamiętaj, że dla własnego bezpieczeństwa warto stosować zalecaną profilaktykę zachorowania. Skonsultuj tę kwestię w czasie wizyty u lekarza medycyny podróży.


Obszary malaryczne i zalecaną profilaktykę możesz sprawdzić tutaj:


<https://www.cdc.gov/malaria/travelers/country_table/a.html>


W czasie wakacji w Polsce możemy zaś być narażeni na ukąszenia kleszczy. Pajęczaki te mogą przenosić wiele chorób, m.in. boreliozę, wirusa odkleszczowego zapalenia mózgu, anaplazmozę czy niebezpieczną dla naszych czworonogich przyjaciół babeszjozę. Dlatego przede wszystkim zmniejszaj ryzyko ukąszenia, poprzez noszenie odpowiedniej, zakrywającej ciało odzieży czy stosowanie repelentów (również w tym przypadku te z DEET są najskuteczniejsze). Dodatkowo, po każdym spacerze w lasach, parkach i trawach dokładnie obejrzyj całą skórę, również w miejscach pozornie nienarażonych na ukąszenia kleszczy. Jeśli znajdziesz wbitego w ciało kleszcza, zachowaj spokój. Jeśli wyciągniesz go przed upływem 24 godzin, ryzyko przeniesienia chorób jest znikome. Dlatego zaplanuj to spokojnie:


* Przygotuj płyn dezynfekujący, gazik/wacik oraz przyrząd do usuwania kleszczy. Kup go już teraz i zabierz na wakacje. Usuń kleszcza, a miejsce ugryzienia zdezynfekuj. Nie ma potrzeby badania kleszcza.
* Nie używaj pensety. Zapomnij o przypalaniu, smarowaniu masłem, czy stosowaniu benzyny. Takim postępowaniem zwiększysz ryzyko transmisji choroby.
* Obserwuj się przez około 30 dni i w razie wystąpienia niepokojących objawów zgłoś się do lekarza.
* Pamiętaj o czworonogach! Skonsultuj z lekarzem weterynarii właściwy sposób zabezpieczenia przed kleszczami.


### Zapobiegaj zakażeniom poprzez profilaktykę


Na koniec koszmar każdego podróżnika. Zemsta Faraona, klątwa Montezumy, Dheli\-belly czy "galop gringo" to wszystko określenia jednej przypadłości – biegunki podróżnych. To najczęstszy problem zdrowotny turystów udających się do krajów rozwijających się. Może dotknąć nawet połowę podróżujących spędzających okres miesiąca w obszarach o obniżonych warunkach sanitarnych. Najczęściej wywołana jest zakażeniem bakteryjnym, zdecydowanie rzadziej wirusowym czy pasożytniczym. Jak zwykle w medycynie \- najlepiej zapobiegać, poprzez: 


* stosowanie zasady „ugotuj, zaparz, obierz”,
* spożywanie świeżo przygotowanych posiłków,
* picie napojów przyrządzonych ze świeżo zagotowanej wody (herbata, kawa itp.),
* spożywanie owoców umytych, wysuszonych i obranych ze skórki czystym nożem,
* częste i dokładne mycie rąk z użyciem mydła,
* picie wyłącznie butelkowanej wody mineralnej oraz fabrycznie zamkniętych napojów,
* mycie zębów w wodzie przegotowanej lub bezpiecznej mikrobiologicznie,
* unikanie: pokarmów niepoddanych obróbce termicznej (nieprzegotowanych), posiłków długo przechowywanych przed spożyciem, żywności oferowanej przez sprzedawców ulicznych, lodu o nieznanym pochodzeniu.


Jeśli jednak przydarzy Ci się biegunka, pamiętaj, że najważniejszą kwestią jest unikanie odwodnienia. Należy spożywać dużą ilość bezpiecznej wody, wzbogaconej w elektrolity i glukozę. Przed wyjazdem dobrze będzie zaopatrzyć się w gotowy preparat w saszetkach. Zastosuj lek hamujący biegunkę (np. Loperamid). Rozważ, szczególnie w przypadku grup wysokiego ryzyka powikłań (dzieci, osoby starsze, przewlekle chore), zaopatrzenie się przed wyjazdem w antybiotyk stosowany w leczeniu biegunki podróżnych. Objawy alarmowe, które nakazują pilny kontakt z lekarzem to:


* bardzo liczne (więcej niż 10 razy na dobę) wodniste wypróżnienia, zwłaszcza w rejonach zagrożonych cholerą,
* krew i/lub śluz w stolcu,
* wysoka gorączka, zwłaszcza w rejonach zagrożonych malarią,
* uporczywe wymioty lub ciężkie odwodnienie wymagające leczenia kroplówkami.


Więcej na ten temat znajdziesz tutaj: [https://www.mp.pl/pacjent/zdrowiewpodrozy/problemy/65382,biegunka\-podroznych](https://www.mp.pl/pacjent/zdrowiewpodrozy/problemy/65382,biegunka-podroznych)


**Pamiętaj! Jeśli planujesz długą podróż (np. dłuższą niż 4 tygodnie), powiadom nas o tym mailem na adres** [**aktualizacja@dkms.pl**](mailto:aktualizacja@dkms.pl)**! Twoje dane zostaną zablokowane w bazie Dawców na czas podróży.**


**Zaplanuj wyjazd z wyprzedzeniem, a wszystko, co się wydarzy będzie przygodą, a nie złym wspomnieniem.**


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!


