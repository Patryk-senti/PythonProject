---
title: "Poszukiwanie zgodnego Dawcy szpiku"
url: "https://www.dkms.pl/o-pobraniu/szukanie-dawcy"
---

# Poszukiwanie zgodnego Dawcy szpiku

## W Polsce co 40 minut, a na świecie co 27 sekund, ktoś dowiaduje się, że cierpi na białaczkę lub inny nowotwór krwi. Dla wielu chorych jedyną szansą na życie jest znalezienie zgodnego Dawcy komórek macierzystych. 

**Każda zarejestrowana osoba jest niezwykle cenna. W bazie DKMS w Polsce znajduje się obecnie ponad 2 miliony zarejestrowanych Dawców, jednak wciąż potrzebni są nowi, ponieważ aż co piąty chory nie znajduje swojego Dawcy.**


Najczęstszym uczuciem, które towarzyszy Pacjentom oczekującym na informację, że znalazł się dla nich Dawca szpiku jest wielka niepewność. Niepewność, czy ich bliźniak genetyczny już się zarejestrował a jeśli tak, to czy podtrzyma swoją wolę podzielenia się cząstką siebie i \- choć brzmi to prozaicznie \- czy uda się z nim skontaktować.


**Rejestracja w bazie to wielki i bardzo ważny krok! Ale równie ważne jest, aby Twoje dane w naszej bazie były jak najbardziej aktualne.** Prosimy pamiętaj, aby skontaktować się z nami w przypadku gdy:


* ZMIENISZ DANE KONTAKTOWE \- daj nam znać, jeśli zmienisz numer telefonu, adres e\-mail, adres zamieszkania lub nazwisko.
* ZMIENI SIĘ TWÓJ STAN ZDROWIA \- skontaktuj się z nami, jeśli zmienił się stan Twojego zdrowia. Jeśli w trakcie rejestracji nie zweryfikowałaś, czy choroba na którą cierpisz lub chorowałaś, przebyte w przeszłości urazy i zabiegi będą przeciwwskazaniem do donacji, opisz te problemy teraz. Nasi lekarze sprawdzą, czy zdiagnozowane schorzenie lub przebyta operacja, mają wpływ na możliwość bycia potencjalnym Dawcą.
* SPODZIEWASZ SIĘ DZIECKA \- podziel się z nami tą dobrą nowiną podając planowany termin porodu. Na okres ciąży i 6\-ciu miesięcy po porodzie zostaniesz zablokowana jako potencjalny Dawca szpiku. Po tym okresie automatycznie przywrócimy Cię grona aktywnych Dawców.
* WYJEDZIESZ ZA GRANICĘ NA OKRES DŁUŻSZY NIŻ 4 TYGODNIE \- odezwij się do nas, jeśli planujesz dłuższy wyjazd zagraniczny. Na ten okres zostaniesz zablokowana jako potencjalny Dawca, ponieważ nie możemy przeprowadzać pobrania komórek macierzystych od osób znajdujących poza granicami Polski.


Jeśli istnieją inne powody, które tymczasowo lub na stałe uniemożliwiają Ci pozostanie w bazie potencjalnych Dawców szpiku, proszę skontaktuj się z nami – zaktualizujemy Twoje dane w naszej bazie.


#### PROJEKT DOSTĘPNY DAWCA


Skierowany jest do osób, które rejestrowały się w naszej bazie w przeszłości. Ma na celu aktualizację informacji dotyczących stanu zdrowia oraz dostępności, tak by przyspieszyć proces poszukiwania Dawców dla pacjentów potrzebujących pomocy.


**W związku z tym, część z Dawców zarejestrowanych w naszej bazie, może otrzymać od nas informacje na temat projektu na adres mailowy podany przy rejestracji oraz wiadomość SMS na numer telefonu komórkowego. W wiadomości mailowej znajdują się szczegółowe informacje dotyczące projektu. Dawca otrzymuje link z przekierowaniem na kodowaną stronę internetową, na której odnajdzie formularz umożliwiający aktualizację danych adresowych i stanu zdrowia.**


Strona internetowa jest w pełni zabezpieczona i nie niesie ze sobą zagrożenia wirusami, a dane naszych Dawców są odpowiednio chronione.  

Otrzymanie informacji na temat projektu nie oznacza, iż znalazł się ktoś komu możesz pomóc. Tego typu informacje przekazywane są zawsze drogą telefoniczną jak najszybciej po otrzymaniu powiadomienia o wystąpieniu zgodności między Dawcą a Biorcą.


