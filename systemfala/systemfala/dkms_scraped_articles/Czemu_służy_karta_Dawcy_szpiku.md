---
title: "Czemu służy karta Dawcy szpiku?"
url: "https://www.dkms.pl/dawka-wiedzy/o-rejestracji/czemu-sluzy-karta-dawcy-szpiku"
---

# Czemu służy karta Dawcy szpiku?

## Gdy otrzymasz zamówiony pakiet rejestracyjny, pobierzesz wymaz z wewnętrznej strony policzka i odeślesz go na adres fundacji, to w ciągu kilku miesięcy możesz spodziewać się od nas drobnej przesyłki – karty Dawcy szpiku.

Karta Dawcy szpiku legitymuje Cię jako potencjalnego Dawcę krwiotwórczych komórek macierzystych – osobę, która przeszła pomyślnie proces rejestracji w bazie. Oznacza to, że Twój wymaz został przebadany pod kątem antygenów zgodności tkankowej, czyli tzw. HLA. Podczas badania antygenów HLA oznaczane są antygeny A, B, C, DRB1 DQ oraz DP. Takie określenie antygenów HLA jest wystarczające dla klinik transplantacyjnych, aby uzyskać informację na temat zgodności Dawcy z Pacjentem. O tym, czym jest zgodność tkankowa HLA, przeczytasz w artykule: [Antygeny zgodności tkankowej HLA](https://www.dkms.pl/o-pobraniu/jest-zgodnosc/antygeny-zgodnosci-tkankowej-hla).


Można powiedzieć, że karta Dawcy szpiku to taki „dowód osobisty” od Fundacji DKMS – dowód podjęcia świadomej decyzji o rejestracji, i tego, że jesteś gotów pomóc, jeśli ktoś będzie tego potrzebował. Posiadanie karty nie niesie za sobą żadnych praw ani obowiązków, ale będzie Ci przypominać o tym ważnym kroku, który zrobiłeś, a nam – Fundacji DKMS – pozwoli na szybszy kontakt z Tobą, jeśli okaże się, że możesz komuś uratować życie.


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### CO ZNAJDĘ NA KARCIE?


Karta, którą od nas otrzymasz, formą przypomina dowód osobisty. Znajdziesz na niej swój **numer Dawcy**. Tak jak prawie każdy z nas ma przypisany niepowtarzalny, identyfikujący nas numer PESEL, tak każdemu potencjalnemu Dawcy szpiku nadawany jest unikatowy numer, pod którym figuruje w bazie Dawców szpiku Fundacji DKMS.


Na odwrocie karty znajdziesz również dane kontaktowe do Fundacji DKMS. Mogą Ci się przydać w sytuacji, gdy zmienisz nazwisko, adres zamieszkania, numer telefonu lub kiedy zmianie ulegnie Twój stan zdrowia. Napisz nam o tym, podając numer Dawcy – dzięki temu bardzo szybko będziemy mogli zaktualizować Twoje dane i skontaktować się z Tobą, jeśli zaistnieje taka potrzeba.


* **Aktualizacji możesz dokonać także poprzez** [**formularz na naszej stronie internetowej**](https://www.dkms.pl/zaktualizuj-dane) **dzięki temu dane automatycznie zaktualizują się w naszym systemie. To bardzo ważne, abyśmy posiadali Twoje aktualne dane kontaktowe, ponieważ będziemy mogli szybciej skontaktować się z Tobą, gdy okaże się, że gdzieś na świecie jest osoba, która potrzebuje właśnie Twojej pomocy!**


### KIEDY OTRZYMAM KARTĘ?


Karta dotrze do Ciebie w ciągu 3\-4 miesięcy od momentu odesłania pakietu. Może zdarzyć się tak, że ktoś z Twoich znajomych otrzymał ją po upływie tego czasu, a Ty wciąż czekasz – i nic. Spokojnie, to nie oznacza, że o Tobie zapomnieliśmy! Trzeba pamiętać o tym, że zanim otrzymamy kartę Dawcy szpiku, to nasz materiał genetyczny musi być szczegółowo przebadany, więc w sytuacji, gdy w tym samym czasie zarejestrowało się wiele osób, które odesłały swój wymaz do badań, czas oczekiwania na kartę może się wydłużyć.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!


