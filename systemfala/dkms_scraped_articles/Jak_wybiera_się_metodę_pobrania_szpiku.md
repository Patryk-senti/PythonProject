# Jak wybiera się metodę pobrania szpiku?

Decyzja o wyborze jednej z dwóch metod pobrania komórek macierzystych uzależniona jest od stanu zdrowia Pacjenta oraz od decyzji jego lekarza prowadzącego. Jeśli Dawca preferuje tylko jedną z metod lub jego stan zdrowia nie pozwala na przeprowadzenie pobrania obiema metodami, rejestracja jako potencjalny Dawca szpiku nadal jest możliwa, a pobranie zostanie przeprowadzone sposobem zgodnym z preferencjami i możliwościami Dawcy. W przypadku braku przeciwwskazań do jednej z metod, Dawca powinien być przygotowany na obie metody. Lekarz bierze pod uwagę to, jakie właściwości powinien mieć materiał do przeszczepienia. Preparaty, w zależności od źródła pobrania, mają różne właściwości biologiczne. Przede wszystkim chodzi o „waleczność” oraz liczbę uzyskanych krwiotwórczych komórek macierzystych.


„Waleczność” materiału do przeszczepu: W materiale pobranym z talerza kości biodrowej obok komórek macierzystych jest dużo komórek niedojrzałych, czasami określonych jako „dziewicze” lub „naiwne”. To dlatego, że nie dojrzały jeszcze na tyle, aby wyjść ze szpiku do krwi i zetknąć się ze światem zewnętrznym. Dopiero po wyjściu ze szpiku do krwi, komórki te, a mowa zwłaszcza o komórkach odpornościowych (krwinki białe, limfocyty) stykają się z cząsteczkami ze świata zewnętrznego i „przechodzą dodatkowe szkolenie”, dzięki czemu są bardziej waleczne i przygotowane do obrony organizmu. Dlatego materiał pobrany z krwi obwodowej jest określany jako bardziej „waleczny”. \- Dr Tigran Torosian, lekarz hematolog, Dyrektor Medyczny Fundacji DKMS
#### MATERIAŁ POBRANY Z TALERZA KOŚCI BIODROWEJ JEST LEPSZY DLA DZIECI


Materiał do transplantacji pobrany z talerza kości biodrowej zawiera mniejszą domieszkę limfocytów T i jest „łagodniejszy” niż ten pobrany z krwi obwodowej. Ta metoda jest wskazana, gdy chcemy uniknąć pojawienia się choroby „przeszczep przeciw gospodarzowi” i nie zależy nam na efekcie „przeszczep przeciw białaczce”, czyli np. w przeszczepieniach wykonywanych ze wskazań nienowotworowych.. W preparacie pobranym z talerza kości biodrowej może znajdować się niższa liczba krwiotwórczych komórek macierzystych niż w tym pobranym z krwi obwodowej. W związku z tym, tą metodę wybiera się częściej w przypadku chorych dzieci, które ze względu na niższą wagę, potrzebują mniejszej ilości tych komórek. Zaobserwowano także mniejszą liczbę powikłań w czasie i po procedurze przeszczepienia materiału pobranego z talerza kości biodrowej.


„W moim przypadku szpik został pobrany z talerza kości biodrowej. Wiedziałam, że chcę pomóc drugiej osobie i nie miałam większych obaw związanych z pobraniem, może tylko delikatnie obawiałam się narkozy, ponieważ nigdy nie byłam pod jej wpływem. Sam zabieg nie jest niczym strasznym, mija bardzo szybko, a po wszystkim odczuwałam tylko delikatne ukłucia w miejscu pobrania. Po wybudzeniu otrzymałam telefon z fundacji z podziękowaniami oraz z informacją, że podarowałam najcenniejszy dar nastoletniej Polce (niesamowite uczucie usłyszeć taką informację). Następnego dnia opuściłam już szpital i w domu dochodziłam do pełni sił.” \- Klaudia Kobus, Dawczyni
Czym różnią się metody pobrania szpiku?
[![](data:image/svg+xml;charset=utf-8,%3Csvg%20height='120'%20width='120'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/629194e6-a1de-488d-91ac-ef0d170a9f39/pexels-pixabay-40568.jpg?w=120&h=120&auto=format&lossless=true&fit=cover)ArtykułCzy oddawanie szpiku jest bezpieczne dla Dawcy? Czytaj więcej](/o-pobraniu/przed-pobraniem/czy-oddawanie-szpiku-jest-bezpieczne-dla-dawcy "Czy oddawanie szpiku jest bezpieczne dla Dawcy? ")
#### MATERIAŁ POBRANY Z KRWI OBWODOWEJ PRZYSPIESZA REGENERACJĘ PACJENTA


Materiał do przeszczepienia pobrany z krwi obwodowej będzie zawierał bardziej „waleczne” białe krwinki i limfocyty, które mogą pomóc zwalczyć chorobę resztkową, pozostającą w organizmie Pacjenta. Ale taki „silniejszy” preparat może atakować także zdrowe tkanki powodując chorobę „przeszczep przeciw gospodarzowi”. W przypadku tej metody lekarze mają większą kontrolę nad liczbą pobranych krwiotwórczych komórek macierzystych. Preparat pobrany z krwi jest bogatszy w te komórki, co przyspiesza u chorego regenerację układu krwiotwórczego po transplantacji, tym samym skracając okres podatności organizmu na infekcje. Ma to bardzo istotne znaczenie dla chorych z upośledzonym układem odpornościowym, zwłaszcza po chemioterapii. Ważnym jest również efekt „przeszczep przeciw białaczce”, stąd metoda ta preferowana jest w przeszcepienaich wykonywanych u pacjentów z nowotworami układ ukrwiotwórczego. Decyzja o wyborze jednej z dwóch metod pobrania komórek macierzystych uzależniona jest od stanu zdrowia Pacjenta oraz od decyzji jego lekarza prowadzącego. Jeśli Dawca preferuje tylko jedną z metod lub jego stan zdrowia nie pozwala na przeprowadzenie pobrania obiema metodami, rejestracja jako potencjalny Dawca szpiku nadal jest możliwa, a pobranie zostanie przeprowadzone sposobem zgodnym z preferencjami i możliwościami Dawcy. W przypadku braku przeciwwskazań do jednej z metod, Dawca powinien być przygotowany na obie metody.


  



„Cały zabieg trwa ponad 240 minut i przez ten czas jedynie leżysz. W sumie minęło to bardzo szybko. Cieszyłem się, ponieważ wszystko było dobrze, a mój silny organizm dał sobie radę i wyprodukował odpowiednią ilość komórek macierzystych. Nic mnie nie bolało. Najgorszym momentem była chwila wbicia dosyć grubych igieł w obie ręce, ale już po chwili gdy wszystko dobrze płynęło, zapomniałem o tym niemiłym uczuciu i modliłem się, aby mój szpik mógł pomóc. Od pierwszego momentu gdy dowiedziałem się, że na ziemi żyje mój bliźniak genetyczny, nie mogłem o nim przestać myśleć. Kim jest? Skąd pochodzi i czy kiedykolwiek będę w stanie go poznać?” \- Rafał Świerczyna, Dawca

Link: https://www.dkms.pl/o-pobraniu/przed-pobraniem/jak-wybiera-sie-metode-pobrania-szpiku
