# Jakie są rodzaje przeszczepień komórek macierzystych?

### U kogo dokonuje się przeszczepu komórek macierzystych?


Przeszczepienia szpiku lub krwiotwórczych komórek macierzystych dokonuje się głównie u Pacjentów, którzy zmagają się z chorobami układu krwiotwórczego, a należą do nich między innymi: białaczki, chłoniaki, zespoły mieloproliferacyjne, a także choroby nienowotworowe, jak: ciężka niedokrwistość aplastyczna, inne ciężkie wrodzone choroby dotyczące układu krwiotwórczego oraz wrodzone niedobory odporności u dzieci, choroby metaboliczne.


Szanse na znalezienie „bliźniaka genetycznego” dla Pacjenta chorującego na nowotwór krwi są małe. Wszystko za sprawą różnorodności genów układu HLA (Human Leukocyte Antigen), dającym nam aż 5 miliardów kombinacji! Żeby mogło dojść do przeszczepienia, zgodność pomiędzy Dawcą a Biorcą powinna wynosić 10/10 cech tkankowych. W wyjątkowych sytuacjach uwzględnia się Dawcę, który jest zgodny z Pacjentem 9/10 lub 8/10\. Współczesna transplantologia dąży do tego, aby kwalifikując do przeszczepienia Dawcę i Biorcę uzyskać pomiędzy nimi pożądaną zgodność w zakresie HLA, która mniejsza ryzyko powikłań po transplantacji.


* **Układ HLA** (Human Leukocyte Antigen) to nazwa cząsteczek układu zgodności tkankowej u ludzi, które znajdują się na wszystkich komórkach człowieka. Odgrywają ogromną rolę w prawidłowym działaniu układu odpornościowego organizmu, a ich zadaniem jest rozpoznawanie własnych i obcych komórek[\[1]](#_ftn1). Mówiąc najprościej, układ HLA tworzy system obronny organizmu, który ma nas chronić przed „obcymi” białkami i komórkami. Więcej o układzie HLA przeczytasz w artykule: [Czym jest zgodność tkankowa HLA? \| DKMS](https://www.dkms.pl/o-pobraniu/jest-zgodnosc/czym-jest-zgodnosc-tkankowa-hla)


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### Pierwsze sukcesy przeszczepu komórek macierzystych w Polsce


Pierwsze – i pierwsze udane – przeszczepienie szpiku allogenicznego w Polsce przeprowadził w 1984 roku wraz z zespołem prof. Wiesław Jędrzejczak. Sześcioletnia Pacjentka otrzymała wówczas szpik od swojej siostry. W 1997 r. prof. Jerzy Hołowiecki przeprowadził w Katowicach pierwszy w Polsce przeszczep szpiku od Dawcy niespokrewnionego \- Pacjentką była Urszula Jaworska. To tylko część długiej listy sukcesów polskich specjalistów, którzy swoimi osiągnięciami zapisali się na kartach historii transplantologii hematologicznej.


### Jakie są rodzaje przeszczepień komórek macierzystych?


Istnieją trzy główne rodzaje przeszczepień komórek macierzystych, w zależności od tego, skąd pochodzą komórki macierzyste i kto jest Dawcą dla Pacjenta. Są to:


* Przeszczep autologiczny
* Przeszczep allogeniczny
* Przeszczep izogeniczny


### Przeszczep autologiczny – na czym polega?


Przeszczep autologiczny, czyli autotransplantacja, jest inaczej zwany również wysokodawkową chemioterapią wspomaganą przeszczepieniem własnych komórek krwiotwórczych. W tej sytuacji Dawcą dla siebie jest sam Pacjent. Procedura polega na pobraniu od chorego jego komórek krwiotwórczych, następnie podaniu chemioterapii w wysokich dawkach, aby zniszczyć chorobę resztkową, a na ostatnim etapie podawaniu choremu jego własnych krwiotwórczych komórek macierzystych.


Przeszczep autologiczny ma tę zaletę, że nie ma ryzyka odrzucenia przeszczepu przez układ odpornościowy Pacjenta, ponieważ komórki są zgodne genetycznie.


### Przeszczep allogeniczny – od Dawcy spokrewnionego i niespokrewnionego


W zależności od tego, kto jest Dawcą dla Pacjenta, wyróżniamy **dwa rodzaje** **przeszczepień: od Dawcy spokrewnionego lub niespokrewnionego.**


**Przeszczep allogeniczny** to rodzaj transplantacji, w której Dawcą jest osoba spokrewniona z Pacjentem lub niespokrewniona. Dawca może różnić się genetycznie z Biorcą, a także w zakresie grupy krwi, ale musi być zgodny z Pacjentem w zakresie układu HLA[\[2]](#_ftn2).


**W przypadku przeszczepienia allogenicznego Dawcami rodzinnymi dla Pacjenta mogą być**[**\[3]**](#_ftn3)**:**


* **Brat lub siostra**, którzy otrzymali od rodziców te same geny HLA co Pacjent. Jednak szanse na znalezienie zgodnego Dawcy wśród rodzeństwa są małe i wynoszą zaledwie **25%.**
* **Bliźniak jednojajowy**, będący idealnie zgodnym z Biorcą pod względem genetycznym. Taki rodzaj transplantacji nazywamy **przeszczepem syngenicznym**.
* **Dawca haploidentyczny, czyli taki Dawca, który jest zgodny z Biorcą tylko w połowie (rodzeństwo, rodzic, dziecko).** Każde dziecko otrzymuje połowę genów matki i połowę ojca. **Gdy Dawca w 100% zgodny nie jest dostępny – wówczas Dawca zgodny z Biorcą w 50% jest brany pod uwagę.**


**W sytuacji, gdy Pacjent wymaga przeszczepienia allogenicznego od Dawcy niespokrewnionego, rozważa się transplantację krwiotwórczych komórek od Dawcy:**


* **Zgodny niespokrewniony Dawca,** podobny do Pacjenta pod kątem układu HLA. W pełni zgodny z Pacjentem niespokrewniony Dawca szpiku powinien wykazywać podobieństwo w zakresie 10/10 cech tkankowych.
* **Niezgodny niespokrewniony Dawca** \- w szczególnych sytuacjach, gdy nie można znaleźć idealnie zgodnego Dawcy, a stan Pacjenta wymaga pilnej transplantacji szpiku, dopuszcza się przeszczepienie od Dawcy, który nie jest idealnie zgodny z Biorcą. W tych wyjątkowych sytuacjach uwzględnia się Dawcę, który wykazuje z Pacjentem zgodność w zakresie 9/10 lub 8/10 cech tkankowych. Przeszczepienie od niezgodnego Dawcy obarczone jest ryzykiem powikłań, ale często jest to jedyna szansa, żeby uratować życie Biorcy.


![](data:image/svg+xml;charset=utf-8,%3Csvg%20height='823.0000000000001'%20width='1920'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/ddada034-251c-42f1-918d-e4ae8da7ea90/DamianPobranieDzien1_5510.jpg?w=1300&h=557&auto=format&lossless=true&fit=cover)
### Przeszczep izogeniczny – bardzo rzadki rodzaj przeszczepu


Przeszczep izogeniczny polega na podaniu Pacjentowi komórek macierzystych od jego bliźniaka jednojajowego. Jest to najrzadszy i najbezpieczniejszy rodzaj przeszczepu, ponieważ bliźnięta jednojajowe mają identyczną informację genetyczną i antygeny HLA. Nie ma więc ryzyka odrzucenia przeszczepu ani powikłań immunologicznych.


**Tylko 25 proc. chorych znajduje zgodnego Dawcę rodzinie – 75 proc. Pacjentów wymaga przeszczepienia szpiku od Dawcy niespokrewnionego. Dzięki osobom, które dołączają do baz Dawców, zwiększa się szansa na znalezienie zgodnego Dawcy dla osoby chorej, a tym samym – uratowanie życia Pacjentowi.**


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!


[\[1]](#_ftnref1)Hematograf. Kompendium transplantologii komórek krwiotwórczych, prof. Wiesław Wiktor Jedrzejczak, wyd.I, Termedia Wydawnictwo Medyczne, Poznań, 2017 rok.


[\[2]](#_ftnref2)Hematograf. Kompendium transplantologii komórek krwiotwórczych, prof. Wiesław Wiktor Jedrzejczak, wyd.I, Termedia Wydawnictwo Medyczne, Poznań, 2017 rok.


[\[3]](#_ftnref3)[Rodzaje HSCT i rodzaje dawców \| Strona Katedry Pediatrii, Hematologii i Onkologii (umk.pl)](http://www.kpho.cm.umk.pl/pl/node/161)



Link: https://www.dkms.pl/dawka-wiedzy/o-nowotworach-krwi/jakie-sa-rodzaje-przeszczepien-komorek-macierzystych
