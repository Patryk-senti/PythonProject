# Co to jest szpik kostny? Czym są komórki macierzyste?

#### CO TO JEST SZPIK KOSTNY?


Szpik kostny to najważniejszy narząd krwiotwórczy u ludzi, niezbędny do prawidłowego funkcjonowania organizmu. U osób dorosłych znajduje się wewnątrz takich kości, jak: żebra, miednica, kręgi, kości czaszki czy mostek i stanowi około 5% masy ciała. Istnieją dwa rodzaje szpiku kostnego: szpik kostny czerwony i żółty szpik kostny. Szpik kostny, który odpowiada za produkcję krwi nazywamy czerwonym szpikiem kostnym (istnieje również żółty, składający się głównie z komórek tłuszczowych), pełni on kluczową rolę w hematopoezie. U noworodków czerwony szpik kostny wypełnia wszystkie kości, ale od 4\. roku życia zaczyna ulegać zanikowi. Jest to jedna z przyczyn występowania u dzieci ostrych odmian chorób układu krwiotwórczego, głównie białaczki. Ilość aktywnego szpiku dostosowuje się do potrzeb organizmu – największa jest u osób młodych i prowadzących aktywny tryb życia. Szpik kostny żółty powstaje w wyniku przekształcenia czerwonego szpiku kostnego i nie występuje u dzieci. Szpik żółty odpowiada za magazynowanie komórek tłuszczowych, czyli adipocytów, które organizm może wykorzystać jako źródło energii.


#### CZYM SĄ KRWIOTWÓRCZE KOMÓRKI MACIERZYSTE?


W szpiku kostnym, chociaż stosunkowo nieliczne, najważniejsze są krwiotwórcze [komórki macierzyste](https://www.dkms.pl/dawka-wiedzy/o-nowotworach-krwi/co-to-sa-komorki-macierzyste). I to właśnie one pomagają chorym zacząć produkować „zdrową krew”. Mnożąc się przez całe życie człowieka, dają początek krwinkom macierzystym, z których powstają następnie krwinki czerwone, płytki krwi oraz krwinki białe. Liczba krwiotwórczych komórek macierzystych we krwi jest w normalnej sytuacji bardzo niska. W celu przeprowadzenia pobrania, które odbywa się najczęściej z krwi obwodowej, należy zwiększyć ich liczbę poprzez podanie wcześniej tzw. czynnika wzrostu.


"Metoda pobrania krwiotwórczych komórek macierzystych z krwi obwodowej przypomina procedurę oddawania krwi w stacjach krwiodawstwa. Dawcy zakłada się dwa dożylne dojścia w obydwa przedramiona. Z jednego krew wypływa, trafia do specjalnej maszyny, która odseparowuje krwiotwórcze komórki macierzyste, a następnie krew wraca do organizmu drugim dojściem. Taki zabieg trwa ok. 4\-5 godzin, po których Dawca od razu może wrócić do domu." \- Dr Tigran Torosian, lekarz hematolog, Dyrektor Medyczny Fundacji DKMS
#### SKĄD WZIĘŁO SIĘ POJĘCIE DAWSTWA SZPIKU?


Przeszczepianie komórek krwiotwórczych obejmuje różne sposoby transplantacji, w zależności od źródła komórek – przeszczep szpiku pobranego operacyjnie z talerza kości biodrowej oraz przeszczepienie komórek macierzystych odseparowanych z krwi obwodowej. Dlatego też termin „przeszczepianie komórek krwiotwórczych” uważany jest za bardziej precyzyjny niż popularne określenie „przeszczepienie szpiku”. Początkowo pobranie szpiku z talerza kości biodrowej było główną metodą pozyskania materiału do [przeszczepu szpiku](https://www.dkms.pl/dzialaj/historie-i-aktualnosci/przeszczepienie-szpiku-kostnego-podstawowe-informacje), obecnie jednak stanowi tylko 10% procent przypadków – określenie „przeszczep szpiku kostnego” jednak pozostało w użyciu.


### Choroby szpiku kostnego a Dawcy szpiku


[Choroby szpiku kostnego](https://www.dkms.pl/dawka-wiedzy/o-nowotworach-krwi/pozostale-choroby-szpiku-kostnego), takie jak białaczka, anemia aplastyczna, szpiczak mnogi (rozsiany nowotwór szpiku kostnego) czy chłoniaki, mogą wymagać przeszczepu szpiku kostnego. Diagnostyka tych chorób obejmuje badania genetyczne i środowiskowe, a leczenie często polega na specjalistycznych lekach lub przeszczepie szpiku od zdrowego Dawcy.


"W trakcie zabiegu pobiera się ok. 1 – 1,5 litra mieszaniny szpiku kostnego i krwi. Efektem pobrania u Dawcy jest spadek stężenia hemoglobiny o ok. 2 g/dl, co u zdrowych osób, jakimi z założenia są Dawcy, nie powoduje istotnych dolegliwości. Mieszanina zawiera ok. 5% całkowitej objętości szpiku kostnego, który regeneruje się w organizmie Dawcy w ciągu ok. 2\-3 tygodni." \- Dr Tigran Torosian, lekarz hematolog, Dyrektor Medyczny Fundacji DKMS
Pomóż znaleźć Dawcę bliskiej osobieZorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.[Zorganizuj Dzień Dawcy](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta)
W Polsce zarejestrowanych jest ponad 2,1 miliona Dawców krwiotwórczych komórek macierzystych, z czego w bazie Fundacji DKMS ponad 2 miliony. Na całym świecie zarejestrowanych jest ponad 41 milionów potencjalnych Dawców, którzy pewnego dnia mogą zostać faktycznym Dawcą szpiku kostnego.


Mimo to poszukiwanie bliźniaka genetycznego jest bardzo trudne, jak szukanie igły w stogu siana. Dla wielu Pacjentów wciąż nie można znaleźć osoby, która mogłaby uratować ich życie.


[Zorganizuj Dzień Dawcy szpiku dla osoby potrzebującej przeszczepienia. Razem możemy znaleźć Dawcę. Zgłoś się.](https://www.dkms.pl/dzialaj/pomoz-inaczej/dzien-dawcy-szpiku-dla-pacjenta "Zorganizuj Dzień Dawcy Szpiku dla Pacjenta")



Link: https://www.dkms.pl/o-pobraniu/szukanie-dawcy/co-to-jest-szpik-kostny-czym-sa-komorki-macierzyste
