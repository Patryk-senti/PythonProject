# Czy anemia może być objawem białaczki?

### Anemia – przyczyny powstawania niedokrwistości


Przyczyn powstania anemii jest wiele – zdiagnozowanie jej wymaga sprawdzenia wielu czynników. Może być uwarunkowana genetycznie, ale także wynikać z nieodpowiedniej diety. Spożywanie posiłków ubogich w żelazo oraz witaminę B12 znacząco wpływa na rozwój niedokrwistości niedoborowej. Innymi przyczynami powstawania niedokrwistości są:


* **zaburzenia działania szpiku,** biorącego bezpośredni udział w powstawaniu czerwonych krwinek;
* **nagłe krwotoki,** będące następstwem urazów, np. wypadku samochodowego;
* **długotrwała, utrata krwi fizjologiczna lub patologiczna, np. krwawienie miesiączkowe,**  z przewodu pokarmowego;
* **zwiększony rozpad erytrocytów (hemoliza)**.


Warto pamiętać, że odpowiednio wdrożone leczenie przyczyni się do poprawy stanu zdrowia i ustąpienia objawów anemii. **Zlecone przez lekarza badania powinny wskazać przyczynę powstania niedokrwistości,** a także umożliwić ewentualną [diagnostykę](https://www.dkms.pl/dawka-wiedzy/o-nowotworach-krwi/diagnostyka) nowotworów hematologicznych oraz innych schorzeń krwi.


Warto wiedzieć:
Anemia może być jednym z objawów rozmaitych chorób, m.in. reumatoidalnego zapalenia stawów, celiakii, nowotworów przewodu pokarmowego czy schorzeń nerek.
### Jakie są objawy anemii?


O anemii mówimy wówczas, kiedy występuje **zmniejszone stężenie hemoglobiny we krwi, czyli białka biorącego udział w transporcie tlenu w organizmie**. Jest to najważniejszy składnik krwinek czerwonych, nadający im kolor oraz funkcje. Niedobór erytrocytów oraz obniżenie ilości hemoglobiny mogą wywołać objawy, które są charakterystyczne dla niedokrwistości:


* zauważalna bladość skóry, a także śluzówek wewnątrz jamy ustnej i spojówek;
* osłabienie i szybkie męczenie się, nawet przy najmniejszej aktywności fizycznej;
* zmniejszenie koncentracji i uwagi;
* bóle oraz zawroty głowy;
* uczucie kołatania serca;
* występowanie duszności.


Oznaki stresu, będące wynikiem przepracowania oraz szybkiego tempa życia, mogą zostać błędnie zinterpretowane jako zmęczenie i niektóre objawy, które mogą ostatecznie opóźnić wykrycie niedokrwistości, będącym objawem chorób krwi. Regularne wykonywanie badań morfologicznych, zadbanie o samopoczucie i zdrowie, może uchronić Pacjenta przed rozwojem anemii. To także sposób na zdiagnozowanie innych przewlekłych schorzeń, w których niedokrwistość może być jednym z pierwszych symptomów.


Warto wiedzieć:Wczesne wykrycie anemii u dzieci może znacząco wpłynąć na ich prawidłowy rozwój intelektualny\[6]. Wynikająca z niedoboru żelaza niedokrwistość wpływa negatywnie na ich funkcje poznawcze oraz działanie układu odpornościowego.
Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### Anemia a białaczka


Niedokrwistość może towarzyszyć białaczkom jak ostrym, tak i przewlekłym. Przy ostrych białaczkach szpikowych i limfoblastycznych przyczyną anemii jest wyparcie komórek krwiotwórczych przez komórki białaczkowe. Przy białaczkach przewlekłych niedokrwistość nie zawsze jest obecnym, zwłaszcza w początkowym okresie choroby, a przyczyny mogą być różne, między innymi immunologiczne, z wyparcia, powiększenia śledziony itd.


Warto zauważyć, że **objawy anemii mogą pojawiać się u osób, które są w trakcie leczenia choroby hematologicznej**. Będąca następstwem chemio\- lub radioterapii, leków oraz nieodpowiednio zbilansowanej diety, może znacząco wpłynąć na proces rekonwalescencji i walki ze schorzeniem. Nasilające się uczucie zmęczenia oraz niechęci oddziałują na Pacjenta, dlatego istotne jest szybkie wykrycie przyczyny niedokrwistości oraz wdrożenie odpowiedniej terapii.


### Anemia złośliwa – co to takiego?


Rodzajów niedokrwistości jest wiele, podobnie jak ich przyczyn. Jedną z nich jest zwana dawniej „anemia złośliwa” (niedokrwistość Addisona\-Biermera), która jest chorobą autoimmunologiczną. W wyniku pojawienia się przeciwciał dochodzi do zanikowego zapalenia błony śluzowej żołądka i związanej z tym osłabieniem wchłaniania witaminy B12, niezbędnego składnika krwiotworzenia i nie tylko8\. Czerwone krwinki wówczas robią się olbrzymie łatwiej ulegają rozpadowi. Osoby chorujące na anemię złośliwą są szczególnie narażone na inne choroby autoimmunologiczne, dlatego **regularne badania oraz zgłaszanie lekarzom niepokojących symptomów jest** bardzo ważne.


### Czy możliwe jest wyleczenie anemii?


W zależności od przyczyny powstania niedokrwistości lekarz dobiera odpowiednie leczenie do stanu zdrowia Pacjenta. W przypadku anemii spowodowanej niedoborem żelaza, z jednej strony ustala się jej przyczynę a z drugiej, stosuje się preparaty żelaza, aby wyrównać braki. Niezbędne jest także wprowadzenie odpowiednio zbilansowanej diety, bogatej w produkty mięsne, owoce i warzywa oraz białko. Z kolei wegetarianie i weganie powinni uzupełnić niezbędne składniki obecne tylko w produktach pochodzenia zwierzęcego (np. witaminę B12\), aby zapobiegać anemii.


Następstwem anemii u osób chorujących na nowotwory krwi jest osłabienie i spadek apetytu. Niedożywiony i apatyczny Pacjent gorzej znosi leczenie oraz stosowaną chemio\- czy radioterapię. Dlatego niezwykle ważne jest **wdrożenie odpowiednich nawyków żywieniowych, ale także zadbanie o wygląd potraw czy ich aromat**. Pomocna może okazać się także umiarkowana aktywność fizyczna, w tym krótkie spacery.


Należy pamiętać o tym, że to lekarz po dokonaniu diagnozy dobiera odpowiednie środki leczenia anemii. Przyczyn występowania niedokrwistości jest wiele, dlatego przeprowadzone badania krwi oraz znalezienie źródła pogarszającego się stanu zdrowia jest kluczowe. Zauważenie niepokojących symptomów może uchronić Pacjenta przed groźnymi powikłaniami, wynikającymi z nieprawidłowo wytworzonych i funkcjonujących czerwonych krwinek.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/czy-anemia-moze-byc-objawem-bialaczki
