# Czy chorując na astmę oskrzelową, można zostać Dawcą szpiku?

### Czym charakteryzuje się astma oskrzelowa?


**Astma oskrzelowa** jest chorobą, którą charakteryzuje przewlekłe zapalenie dróg oddechowych, prowadzące do okresowego występowania takich objawów, jak: świszczący oddech, duszność, uczucie ucisku w klatce piersiowej czy uciążliwy kaszel. Objawy te są najczęściej konsekwencją upośledzenia wydechowego przepływu powietrza przez drogi oddechowe. Astmę oskrzelową można podzielić na: **alergiczną** – rozpoczynającą się najczęściej w dzieciństwie oraz **niealergiczną** \- która występuje głównie u dorosłych.


### Astma oskrzelowa a dawstwo szpiku


Choroba przebiega z okresami napadów, zaostrzeń oraz remisji – czyli momentów, w których mogą nie występować żadne objawy. Z uwagi na zróżnicowany przebieg choroby, możliwość rejestracji osób z rozpoznaną astmą oskrzelową jest uzależniona od indywidualnej sytuacji klinicznej chorego. **Astma zaliczana jest do tzw. przeciwwskazań względnych, ale** **nie dyskwalifikujących, co oznacza, że Dawca może dołączyć do bazy Dawców szpiku. Jeśli okaże się, że Pacjent będzie potrzebował właśnie jego pomocy, wówczas decyzję o dopuszczeniu do donacji podejmie lekarz kwalifikujący.**


### REJESTRACJA CHOREGO NA ASTMĘ W BAZIE DAWCÓW SZPIKU JEST MOŻLIWA, POD WARUNKIEM:


* Lekka postać astmy oskrzelowej
* Stabilnego stanu klinicznego
* Dobrej kontroli choroby, czyli skutecznego zapobiegania napadom duszności w taki sposób, aby choroba nie przeszkadzała przy codziennych życiowych aktywnościach, w tym podejmowaniu wysiłku fizycznego
* Skrupulatnego przestrzegania zaleceń lekarskich
* Stałego przebywania pod opieką specjalisty
* Nieobecności ciężkich zaostrzeń choroby, czyli takich, które by wymagały wdrożenia dodatkowego, intensywniejszego leczenia, np. przyjmowania leków sterydowych systemowo, czyli drogą doustną bądź w postaci iniekcji (albo zastrzyków) w okresie najlepiej 12 ostatnich miesięcy
* Nieobecności trwałych powikłań choroby – np. trwałego pogorszenia czynności płuc, spowodowanego przebudową ściany oskrzeli
* Nieobecności trwałych powikłań leczenia choroby – np. na skutek sterydoterapii
* Jeśli kandydat nie miał napadu zaostrzenia astmy przez ostatni rok i przyjmuje doraźnie lub na stałe leki wziewne, lub/i leki niesterydowe kontrolujące przebieg choroby – może zostać zarejestrowany jako dawca
* Dopuszczone jest przyjmowanie leków wziewnych i niesterydowych leków doustnych.
* W przypadku wątpliwości, zawsze można sięgnąć po poradę: [medyczne@dkms.pl](mailto:medyczne@dkms.pl)


### Astma wysiłkowa a dawstwo szpiku


Mówiąc o astmie oskrzelowej, warto wspomnieć również o tzw. astmie wysiłkowej, czyli powysiłkowym skurczu oskrzeli, występującym często u młodych osób – np. po intensywnym treningu. W jej przebiegu dochodzi do nadreaktywności oskrzeli oraz ich nagłego i krótkotrwałego skurczu. W tym przypadku nie ma [przeciwwskazań do zostania Dawcą szpiku](/dawka-wiedzy/o-rejestracji/jakie-sa-najbardziej-powszechne-choroby-ktore-eliminuja-bycie-dawca "Jakie są najbardziej powszechne choroby, które eliminują z bycia Dawcą?"), więc osoba, zmagająca się z tym schorzeniem, może dołączyć do rejestru.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Astma atopowa a dawstwo szpiku


Odmianą astmy, która dyskwalifikuje z zostania Dawcą, jest astma atopowa (astma alergiczna), ze względu na istniejące ryzyko zarówno dla Dawcy podczas procedury pobrania komórek krwiotwórczych, jak i dla Biorcy.


### Podsumowanie – kiedy z astmą można oddać szpik?


W każdym przypadku, kiedy Dawca z rozpoznaniem astmy oskrzelowej zostaje proszony o pobranie komórek krwiotwórczych dla konkretnego chorego, ostateczna decyzja do kwalifikacji odbywa się w Ośrodku Pobrania, kiedy uwzględnia się szczegółowo przebieg choroby i szacuje się ewentualne ryzyko dla Dawcy i Biorcy.


Jeśli masz astmę i nie jesteś pewna/pewien, czy Twój stan pozwala na dołączenie do bazy Dawców szpiku, to skonsultuj tę kwestię ze swoim lekarzem prowadzącym lub napisz do nas na: [**medyczne@dkms.pl**](mailto:medyczne@dkms.pl)**.**


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


\[1] Źródło: [http://naukawpolsce.pap.pl/aktualnosci/news%2C76933%2Cwe\-wtorek\-swiatowy\-dzien\-astmy\-choroby\-235\-mln\-ludzi\-na\-swiecie.html](http://naukawpolsce.pap.pl/aktualnosci/news%2C76933%2Cwe-wtorek-swiatowy-dzien-astmy-choroby-235-mln-ludzi-na-swiecie.html)



Link: https://www.dkms.pl/dawka-wiedzy/o-rejestracji/czy-chorujac-na-astme-oskrzelowa-mozna-zostac-dawca-szpiku
