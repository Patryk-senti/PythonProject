# Jak zadbać o swoje zdrowie podczas zimy?

### Co zrobić, by nie dać się chorobie w momencie, gdy będziesz miał/miała szansę zostać Dawcą faktycznym?


* Suplementuj witaminę D. Można suplementować ją bezpiecznie od października do końca kwietnia, zwykle w dawkach 1000 – 2000 j.m. bez oznaczania jej stężenia. Nie wybieraj byle jakiego produktu, ale taki, który jest **LEKIEM**, a nie suplementem diety. Dlatego poproś farmaceutę o preparat OTC (lek wydawany bez recepty), lub skonsultuj się ze swoim lekarzem rodzinnym, którzy zaleci odpowiedni dla Ciebie preparat i dawkowanie.
* Zaszczep się na **grypę \-** to wciąż ma sens! Nie tylko, jeśli jesteś w grupie ryzyka zachorowania. Młodzi i zdrowi ludzie również chorują na grypę! Jest to szczepienie skuteczne i bezpieczne. Nie wahaj się! Garść cennych i sprawdzonych informacji: <https://szczepienia.pzh.gov.pl/szczepionki/grypa/>
* 6 grudnia 2023 roku rozpoczęto zapisy na szczepienie przeciwko COVID\-19 nową szczepionką ukierunkowaną przeciwko wariantowi Kraken (XXB1\.5\) firmy Novavax, szczepionka Nuvaxovid. To szczepienie jest szczególnie ważne dla osób z czynnikami ryzyka ciężkiego przebiegu choroby, ale również dla wszystkich, którzy mają z tymi osobami bezpośredni kontakt.
* **Ubieraj się** adekwatnie do pogody. Kostki i pępek nie muszą być widoczne, a szalik i czapka naprawdę są konieczne. Dostępne badania udowadniają, że oziębienie stóp zwiększa ryzyko infekcji.
* Myj często ręce. Szczególnie, gdy wrócisz ze sklepu lub korzystasz z transportu publicznego. Nie musimy już korzystać z maseczek, pamiętaj jednak, że miejsca publiczne pełne są drobnoustrojów.
* **Nie idź na skróty**! Często pokładamy nadmierną wiarę w cudowne środki reklamowane zimą we wszystkich możliwych mediach. **Pamiętaj!** Nie ma cudownego środka zwiększającego odporność. Nie ma wiarygodnych danych naukowych potwierdzających skuteczność witaminy C, rutozydu oraz leków homeopatycznych w leczeniu przeziębienia lub łagodzeniu jego objawów czy zapobieganiu chorobie. Wskazuje się na możliwość korzystnego działania niektórych preparatów zawierających [jeżówkę](https://www.mp.pl/pacjent/leki/subst.html?id=3916) (Echinacea) lub czosnek. Zamiast wydawać majątek na niedziałające suplementy diety, spożywaj zalecaną ilość warzyw i owoców.
* Uprawiaj regularnie wysiłek fizyczny o umiarkowanym natężeniu. Zima to nie powód do lenistwa! Sport praktykowany na zewnątrz nawet w zimne dni podniesie naszą odporność pod warunkiem odpowiedniego ubioru. Jeśli nie czujesz się jednak komfortowo, skorzystaj z oferty klubów sportowych. Pamiętaj, że wysiłek fizyczny został wpisany w piramidę żywienia, ponieważ dysponujemy wieloma danymi udowadniającymi jego korzystny wpływ na zdrowie. Zgodnie z nowymi rekomendacjami dorośli (18\-64 lata) powinni wykonywać aktywność fizyczną przez 150–300 minut tygodniowo o umiarkowanej intensywności lub 75–150 minut o dużej intensywności. Pamiętaj jednak, by nie popadać w skrajności! Trening na poziomie wyczynowym może zwiększać ryzyko przeziębienia.
* W okresach zwiększonej zapadalności unikaj tłumów i nie dotykaj rękami nosa lub oczu.


### A gdy jednak dorwie Cię zaraza:


* Jak jesteś chory, przeziębiony **– zostań w domu.** Twoi współpracownicy, koleżanki i koledzy z całą pewnością wolą być zdrowi, a z chorego pracownika mały pożytek. Więcej informacji o przeziębieniu, również tym "męskim", znajdziesz tutaj: <https://www.mp.pl/pacjent/grypa/przeziebienie/61668,przeziebienie>
* Pamiętaj, że przeziębienia i infekcje górnych dróg oddechowych przenoszą się głównie drogą kropelkową. Gdy kichamy i kaszlemy, z naszego organizmu wydobywają się miliony zarazków. Taki zakaźny aerozol potrafi zakazić osoby w zasięgu kilku metrów. Pokrywa również powierzchnie wokół nas, mogąc utrzymywać swoją zakaźność nawet przez kilka dni.
* Możesz wykonać szybki test antygenowy typu Combo, by zidentyfikować patogen. Oprócz niezliczonej ilości mniej groźnych, bezimiennych zwykle wirusów mamy 3 dobrze znanych nam wrogów: **Wirus grypy A i B, RSV, SARS\-Cov\-2**


Dlaczego identyfikacja może być ważna? Choćby dlatego, że dysponujemy dostępnymi na receptę lekami przeciw wirusowi grypy. Ale należy je zastosować w ciągu 2 dni od pojawienia się objawów.


* Leczenie infekcji górnych dróg oddechowych ma charakter objawowy, głównym zadaniem jest nie przeszkadzać i niestety to trwa \- zwykle około 7\-10 dni. Wymaga odpoczynku, nawodnienia, leków uśmierzających objawy. Nie ma co liczyć na cudowne rozwiązania stawiające na nogi w 2 dni. Zdecydowana większość infekcji górnych dróg oddechowych ma podłoże wirusowe, więc antybiotyk nie skróci czasu trwania takiej infekcji. Bywa konieczny tylko w przypadku nadkażeń bakteryjnych.


Link: https://www.dkms.pl/dawka-wiedzy/zdrowy-dawca/jak-zadbac-swoje-zdrowie-podczas-zimy
