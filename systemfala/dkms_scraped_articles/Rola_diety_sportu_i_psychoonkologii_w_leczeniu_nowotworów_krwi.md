# Rola diety, sportu i psychoonkologii w leczeniu nowotworów krwi

### Dieta w nowotworach


Właściwie zbilansowana dieta dostarcza człowiekowi wszystkich, niezbędnych do życia składników odżywczych – w tym kluczowe witaminy, minerały, błonnik, wodę itd. W rezultacie, jego organizm może prawidłowo funkcjonować. Temat żywienia jest szczególnie istotny w przypadku osób zmagających się z różnymi chorobami nowotworowymi – wówczas dieta powinna być dobrana odpowiednio do np. stopnia zaawansowania choroby, umiejscowienia nowotworu czy zastosowanego sposobu leczenia.


Nie istnieje żadna uniwersalna dieta w nowotworach, która sprawdziłaby się równie dobrze w przypadku każdego Pacjenta. Można jednak znaleźć pewne wspólne zalecenia do stosowania przez większość chorych.


#### Żywienie w nowotworach – wskazówki


Przede wszystkim warto pamiętać o tym, że w trakcie leczenia choroby nowotworowej, zapotrzebowanie na rozmaite składniki odżywcze może zwiększać się u Pacjentów nawet o 20%\[1]. 


W tym trudnym i wymagającym czasie dobrze jest stawiać przede wszystkim na produkty zbożowe, a więc pieczywo, płatki zbożowe, kasze i ryż, które dostarczają organizmowi niezbędną energię. Produktami spożywczymi, których nie powinno zabraknąć w diecie przy nowotworach są także kolorowe owoce i warzywa. Z uwagi na konieczność szybkiego odbudowania komórek, należy często sięgać również po pełnowartościowe białko – można je znaleźć m.in. w jajkach, rybach oraz mięsie i produktach na bazie mleka. Wskazane są także zdrowe tłuszcze, np. w formie oleju rzepakowego, oliwy z oliwek, awokado czy świeżych ryb morskich. Inne, doskonałe przekąski, po które dobrze jest regularnie sięgać w czasie choroby to orzechy i nasiona. To smaczny dodatek do deserów, sałatek i dań obiadowych, ale pamiętaj, by kupować je w opakowaniach jednostkowych, ponieważ wtedy jest mniejsze ryzyko, że będą skażone np. chorobotwórczymi pleśniami lub grzybami. 


Więcej informacji na temat diety przy nowotworach znajdziesz w naszych artykułach:


[Dieta jako element wspomagający leczenie nowotworów krwi](/dawka-wiedzy/o-programie-wsparcia-pacjentow/dieta-jako-element-wspomagajacy-leczenie-nowotworow-krwi "Dieta jako element wspomagający leczenie nowotworów krwi")


[Podstawowe zasady żywienia dla Pacjentów z chorobami krwi](/dawka-wiedzy/o-programie-wsparcia-pacjentow/podstawowe-zasady-zywienia-dla-pacjentow-z-chorobami-krwi "Podstawowe zasady żywienia dla Pacjentów z chorobami krwi")


[Zalecenia żywieniowe podczas leczenia hematoonkologicznego](/dawka-wiedzy/o-programie-wsparcia-pacjentow/zalecenia-zywieniowe-podczas-leczenia-hematoonkologicznego "Skutki uboczne chemioterapii i radioterapii a prawidłowa dieta | DKMS")


### Aktywność fizyczna w chorobie nowotworowej


Innym, równie ważnym tematem w kontekście Pacjentów zmagających się z chorobami nowotworowymi jest aktywność fizyczna. Podobnie, jak u osób zdrowych, wysiłek fizyczny dawkowany w odpowiednich ilościach jest wskazany. Trzeba jednak pamiętać, że osoby walczące z różnego rodzaju nowotworami i poddawane chemioterapii, nie zawsze mają w sobie siły do uprawiania sportu. W takich przypadkach najlepiej skorzystać ze specjalnych programów, które powstają we współpracy lekarzy, fizjoterapeutów oraz doświadczonych dietetyków. Ćwiczenia dopasowane indywidualnie do możliwości Pacjenta mogą pomóc mu poprawić wytrzymałość organizmu.


Niekiedy dobrym pomysłem będzie zastosowanie półgodzinnych sesji ćwiczeń, podczas gdy u innego chorego, dla którego jednorazowa, 30\-minutowa aktywność może być zbyt dużym wysiłkiem, lepiej sprawdzi się podzielenie jej np. na trzy, 10\-minutowe sesje. U osób, u których stosuje się chemioterapię wskazane są ćwiczenia interwałowe wzmacniające całe ciało. U Pacjentów w lepszej kondycji warto natomiast łączyć ćwiczenia siłowe z wytrzymałościowymi i powtarzać je np. co drugi lub trzeci dzień. 


W okresie przedszpitalnym polecane są ćwiczenia mentalne, koncentracji, czucia ciała, z zakresu torów oddechowych (pomagają bowiem regulować pracę serca, dotleniają organizm i pozytywnie wpływają na układ nerwowy), a także układu nerwowego.


W okresie szpitalnym zaś, aktywność fizyczna i rodzaj ćwiczeń są dobierane indywidualnie do rygoru terapeutycznego, samopoczucia oraz możliwości Pacjenta, a także specyfiki choroby, z którą się zmaga.


To też może Ci się przydać:


[O Programie Fundacji DKMS dla Pacjentów](/dawka-wiedzy/o-programie-wsparcia-pacjentow "O Programie Wsparcia Pacjentów")


### Psychoonkologia a nowotwory


Nie tylko kondycja fizyczna, ale również psychiczna jest niezwykle ważna w walce z ciężką chorobą nowotworową. Naprzeciw potrzebom Pacjentów oraz ich bliskich, wychodzi tzw. psychoonkologia, a więc dziedzina, która jest pewnego rodzaju hybrydą psychologii i onkologii. Specjaliści z zakresu psychoonkologii niosą więc pomoc Pacjentom cierpiącym na różne choroby nowotworowe, ale – co niezwykle ważne – świadczą także wsparcie osobom im bliskim. Diagnoza bowiem często wywraca do góry nogami nie tylko życie samego chorego, ale także osób mu najbliższych. W swojej codziennej pracy, psychoonkolodzy świadczą pomoc psychologiczną, szerzą wiedzę na temat tego, jak należy komunikować się z Pacjentem i efektywnie wspierać go w walce z nowotworem. Konsultacje tego typu są wskazane dla osób w różnych stadiach choroby – są równie potrzebne krótko po postawieniu diagnozy, w trakcie walki (leczenia), jak i później – po wygranej z chorobą.


Przeczytaj również:


[Rola wsparcia psychoonkologicznego w leczeniu chorób nowotworowych](/dawka-wiedzy/o-programie-wsparcia-pacjentow/rola-wsparcia-psychoonkologicznego-w-leczeniu-chorob-nowotworowych "Rola wsparcia psychoonkologicznego w leczeniu chorób nowotworowych")


[Jak wspierać bliskich chorych na nowotwory krwi podczas leczenia hematoonkologicznego?](/dawka-wiedzy/o-programie-wsparcia-pacjentow/jak-wspierac-bliskich-chorych-na-nowotwory-krwi-podczas-leczenia-hematoonkologicznego "Jak wspierać bliskich chorych na nowotwory krwi podczas leczenia hematoonkologicznego?")


**Bibliografia**:


1 [https://ncez.pzh.gov.pl/choroba\-a\-dieta/zalecenia\-i\-przeciwwskazania\-dietetyczne\-w\-chorobach\-nowotworowych/](https://ncez.pzh.gov.pl/choroba-a-dieta/zalecenia-i-przeciwwskazania-dietetyczne-w-chorobach-nowotworowych/)


  




Link: https://www.dkms.pl/dawka-wiedzy/o-programie-wsparcia-pacjentow/rola-diety-sportu-i-psychoonkologii-w-leczeniu-nowotworow-krwi
