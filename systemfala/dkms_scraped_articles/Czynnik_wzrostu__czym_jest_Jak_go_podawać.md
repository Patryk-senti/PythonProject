# Czynnik wzrostu – czym jest? Jak go podawać?

#### MOBILIZUJEMY KOMÓRKI, CZYLI CZYNNIK WZROSTU


Pobranie krwiotwórczych komórek macierzystych z krwi obwodowej musi być poprzedzone etapem mobilizacji, czyli przemieszczenia tych komórek ze szpiku do krwi obwodowej\[1]. W tym celu konieczne jest, aby Dawca otrzymał lek – czynnik mobilizujący, zwany skrótowo często „czynnikiem wzrostu” (nie mylić z hormonem wzrostu) – **G\-CSF**. Lek podaje się w formie zastrzyków podskórnych przez kolejne 5 dni. Warto wiedzieć, że czynnik wzrostu to białka, które występują naturalnie w naszym organizmie, aby utrzymać prawidłowy poziom krwinek. Gdy przechodzimy infekcję, nasz organizm produkuje go nawet więcej, aby wzmocnić układ odpornościowy, zwiększając liczbę białych krwinek (zwłaszcza granulocytów). **Dawcy przeważnie wykonują zastrzyki samodzielnie, oczywiście po odpowiednim przeszkoleniu przez personel medyczny Ośrodka Pobierającego (OP). Nie musimy w tym celu przebywać w szpitalu – a czynność tę wykonamy samodzielnie w domu, ponieważ** **jest ona bezpieczna i wbrew pozorom – dość łatwa!** Zawsze podkreślamy, iż zastrzyki trzeba wykonywać w obecności drugiej osoby, aby czuć się bezpiecznie. Personel medyczny OP zachęca, żeby pierwszy zastrzyk wykonać w ośrodku pobrania lub innej placówce medycznej \- najczęściej Dawcy decydują się na samodzielność w tym zakresie. Część Dawców, po podskórnych iniekcjach czynnika wzrostu, może odczuwać objawy grypopodobne, tj. lekkie bóle kości, stawów i mięśni albo wystąpić może u nich stan podgorączkowy lub gorączka – to naturalna reakcja organizmu, która ustępuje samoistnie lub po zastosowaniu podstawowych leków przeciwzapalnych czy przeciwgorączkowych (tj. paracetamol, ibuprofen). 


#### JAK WYKONAĆ ZASTRZYKI?


Obecnie stosowane są różne czynniki wzrostu, a igły i sposób podawania mogą się różnić w zależności od preparatu. Dokładna instrukcja, co do podawania zastrzyków, zostanie przekazana Dawcy przez personel medyczny OP podczas badania wstępnego. Wtedy też Dawca zostanie odpowiednio przeszkolony. 


#### ZAMKNIĘTY OBIEG, CZYLI AFEREZA


![](data:image/svg+xml;charset=utf-8,%3Csvg%20height='534'%20width='400'%20xmlns='http://www.w3.org/2000/svg'%20version='1.1'%3E%3C/svg%3E)![Tatuaż]( "Tatuaż")![Tatuaż](https://assets-eu-01.kc-usercontent.com:443/bed48093-082e-0109-4b5f-7bdadab5eedd/3c7bffb2-b897-4553-902b-edb032d94b4d/zdj%C4%99cie%20Dawcy-%20Skowro%C5%84ska%20Natalia.jpg?w=400&h=534&auto=format&lossless=true&fit=cover "Tatuaż")Natalia oddała komórki macierzyste potrzebującemu przeszczepienia Pacjentowi.
[Pobranie komórek macierzystych](/o-pobraniu/pobranie-komorek-macierzystych/pobranie-komorek-macierzystych-z-krwi-obwodowej "Pobranie komórek macierzystych z krwi obwodowej") – tzw. afereza, rozpoczyna się zazwyczaj po 4\. lub po 5\. dobie od zastosowania „czynnika wzrostu”. Liczba krwiotwórczych komórek macierzystych po mobilizacji może być różna u poszczególnych Dawców. Od tego, ile krwiotwórczych komórek udało się zebrać po 1 aferezie będzie zależało, czy trzeba wykonać 2 aferezę następnego dnia\[2]. Według naszych danych, w 90% przypadków pojedynczy zabieg aferezy jest wystarczający, aby uzyskać wystarczającą liczbę komórek do transplantacji choremu.  

  

Afereza, to najprościej mówiąc, odseparowanie krwiotwórczych komórek macierzystych z krwi obwodowej. W praktyce, podczas pobrania, tworzymy wraz ze sprzętem do aferezy zamknięty obieg – na obu rękach Dawcy znajdują się specjalne wkłucia dożylne. Krew, wypływająca z jednej ręki, trafia do separatora, gdzie odseparowane zostają krwiotwórcze komórki do specjalnego worka, a potem wraca do nas drugim dojściem dożylnym. Nie musimy się obawiać, że w wyniku pobrania w naszym organizmie będzie za mało krwi, ponieważ jej utrata, podczas zabiegu, jest minimalna i nie zagraża naszemu zdrowiu.


Po zakończonym pobraniu krwiotwórcze komórki macierzyste transportowane są do kliniki, w której leczony jest Pacjent i następuje ich przeszczepienie choremu. Pobranie krwiotwórczych komórek macierzystych z krwi obwodowej odbywa się bez znieczulenia ogólnego.


**Co ważne, Dawcy nie muszę być hospitalizowani ani w czasie podawania czynnika wzrostu, ani w czasie aferezy – nawet jeśli wymaga ona np. dwukrotnego pobrania, odbywającego się dzień po dniu. Dawca nie musi być wtedy w szpitalu i może nocować w hotelu \- koszty pobytu pokrywa Fundacja DKMS.**


 


\[1] Hematologia, Bezpieczeństwo dawców krwiotwórczych komórek macierzystych, Jan Styczyński, t. 3, nr 1, s. 58\-65, 2012 r.


\[2] Tamże.


  




Link: https://www.dkms.pl/o-pobraniu/pobranie-komorek-macierzystych/czynnik-wzrostu-czym-jest-jak-go-podawac
