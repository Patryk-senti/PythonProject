# Kacheksja – co to takiego?

**Stan ten towarzyszy wielu przewlekłym chorobom zapalnym (np. przewlekła niewydolność nerek, przewlekła niewydolność serca, AIDS) oraz wielu chorobom nowotworowym (zwłaszcza przewodu pokarmowego oraz płuc).**


Kacheksja prowadzi do stopniowego pogorszenia funkcjonowania na co dzień i często zdarza się, że przyczynia się do skrócenia długości życia.


W ramach definiowania kacheksji wyróżnia się także **zespół kacheksja/anoreksja** (określana również mianem kacheksji nowotworowej, charłactwa lub zespołu CAC (Cancer Anorexia/Cachexia Syndrome – od angielskiej nazwy). **To cały zespół objawów wraz z poważną, długotrwałą, a jednocześnie niezamierzoną i wciąż postępującą utratą masy ciała na czele, brakiem łaknienia oraz postępującym osłabieniem.**


### Kacheksja \- przyczyny


**Przyczyn kacheksji i zespołu kacheksja/anoreksja jest wiele, natomiast do głównych i najważniejszych z nich zalicza się:**


* nasilenie procesów metabolicznych w wielu przewlekłych chorobach zapalnych, wywołanych obecnością w organizmie cytokin prozapalnych, produkowanych w odpowiedzi na proces zapalny, uwalnianych przez makrofagi i limfocyty, co wiąże się jednocześnie ze zwiększonym zapotrzebowaniem na składniki odżywcze;
* zmniejszenie wchłaniania i zwiększenie utraty składników odżywczych (głównie w chorobach przewodu pokarmowego);
* obecność przeszkody mechanicznej w przewodzie pokarmowym – zwężenie przełyku, zaburzenia połykania, zaburzenia perystaltyki i drożności przewodu pokarmowego;
* jadłowstręt, zaburzenia smaku i powonienia towarzyszące chorobom nowotworowym;
* działania niepożądane leczenia przeciwnowotworowego, czyli chemioterapii i radioterapii (nudności, wymioty, biegunka, jadłowstręt).


**Dla leczenia Pacjenta z kacheksją nowotworową istotnym jest zrozumienie różnicy pomiędzy wyniszczeniem prostym (bez związku z nowotworem), a zespołem kacheksja/anoreksja, polegającym na współistnieniu objawów ogólnoustrojowych z niedożywieniem wynikającym z choroby onkologicznej \-** w praktyce przekłada się to na prostą zależność: bez zmniejszenia nasilenia kacheksji (czyli bez leczenia choroby nowotworowej lub zmniejszenia jej objawów) nie ma możliwości poprawy stanu odżywienia.


### Kacheksja \- objawy


**Jednym z pierwszych objawów kacheksji i zespołu kacheksja/anoreksja jest istotne zmniejszenie masy ciała. Towarzyszy mu niechęć do spożywania posiłków czyli jadłowstręt, uczucie szybkiej sytości po posiłku, zaburzania smaku i powonienia.**


Do tych objawów z czasem dołącza zmęczenie, osłabienie, ograniczenie sprawności fizycznej prowadzące do niemożności samodzielnego funkcjonowania.


Pogłębiający się niedobór składników odżywczych skutkuje pojawieniem się niedokrwistości i zaburzeń odporności.


Ten zespół przyczynowo \- skutkowy powoduje w efekcie zmniejszoną tolerancję leczenia przeciwzapalnego i przeciwnowotworowego, co pogarsza rokowanie.


**Kacheksja nowotworowa niesie ze sobą bardzo poważne następstwa. Można je podzielić na pierwotne i wtórne:**


* **pierwotne**: zmniejszenie masy ciała, zanik mięśni, zanik kosmków jelitowych i osłabienie perystaltyki jelit, zaburzenia trawienia i wchłaniania, pogorszenie sprawności wentylacyjnej (niedodma, hipoksja, zapalenie płuc), zmniejszenie stężenia białek, zaburzenia gospodarki wodno\-elektrolitowej, niedokrwistość, zaburzenia krzepnięcia, bradykardia, spadek kurczliwości mięśnia sercowego, zrzeszotnienie kości (osteoporoza);
* **wtórne**: zaburzenie gojenia ran, upośledzenie odporności, ograniczenie sprawności fizycznej, przedłużanie się pobytów w szpitalach i wzrost kosztów leczenia.


W konsekwencji trwania kacheksji obserwuje się również zaburzenia psychiczne \- lęk, depresję, nasilenie zachowań aspołecznych i izolację, prowadzące często do zaniechania leczenia.


### Etapy kacheksji nowotworowej


**Rozwój kacheksji jest stopniowy, ale jej etapy są często trudne do uchwycenia.**


U około 35\-60% Pacjentów chorych na nowotwory już w momencie rozpoznania choroby występują objawy kacheksji prowadzące w konsekwencji do znacznego pogorszenia stanu ogólnego, ograniczenia skuteczności terapii, a przede wszystkim do skrócenia czasu przeżycia.


**Niemniej kacheksja przebiega w kilku etapach, wyróżniamy:**


* **prekacheksję**, charakteryzującą się utratą masy ciała do 5% oraz współwystępowaniem jadłowstrętu i zaburzeń metabolicznych (gospodarki węglowodanowej, elektrolitowej, białek);
* **kacheksję**, definiowaną jako utrata masy ciała powyżej 5% w ciągu 6 miesięcy (lub 2% przy BMI \<20kg/m2\), obecnością zmniejszonej masy mięśniowej, ograniczeniem przyjmowania pokarmów i obecnością uogólnionych objawów zapalenia;
* **kacheksję oporną na leczenie –** jak sama nazwa wskazuje, to etap w którym zachodzą trwałe zmiany nie poddające się leczeniu.


### Kacheksja \- leczenie i rokowania


**Najważniejszym aspektem leczenia jest leczenie choroby podstawowej.**


**Leczenie powinno skupiać się na trzech aspektach:**


* zapewnieniu prawidłowej podaży składników odżywczych;
* zmniejszeniu nasilenia stanu zapalnego;
* zapewnieniu aktywności fizycznej, jeśli jest to możliwe.


**Najważniejszym aspektem walki z zespołem kacheksja/anoreksja jest zapewnienie prawidłowej podaży składników odżywczych czyli dieta bogata w białko, bogata w kalorie, lekkostrawna.** Warto pamiętać o tym, że dieta o wysokiej wartości odżywczej musi uwzględniać preferencje żywieniowe chorego – po to, by posiłki były spożywane chętniej i częściej.


Do diety można włączyć gotowe preparaty żywieniowe w postaci płynnych odżywek wysokobiałkowych, powszechnie dostępnych na rynku, które zawierają duże dawki kalorii, witamin i składników odżywczych.


Zmniejszenie stanu zapalnego można uzyskać stosując leki i substancje o działaniu przeciwzapalnym.


**U niektórych Pacjentów skuteczne są progestageny (octan megestrolu – poprawia apetyt), a także kortykosteroidy (dexametazon – poprawia apetyt i samopoczucie)**.


Wśród leków czasem stosowane są także **niesteroidowe leki przeciwzapalne** (NLPZ). W jednej z ostatnich metaanaliz wykazano, że są one skuteczne nie tylko w podstawowym zakresie swojego działania, ale także mogą zapobiegać utracie masy ciała.


**Dzięki wysiłkowi fizycznemu możliwe jest przywrócenie procesów odbudowy mięśni** oraz zmniejszenie nasilenia stanu zapalnego.


**Do tej pory nie opracowano w pełni skutecznych metod przeciwdziałania i leczenia kacheksji, zwłaszcza nowotworowej.**


**Jedynym skutecznym sposobem jej wyleczenia jest wyleczenie samej choroby podstawowej.**


**Źródła:**


* Kłęk S., Kapała A. Nutritional treatment. Oncol. Clin. Pract. 2018; 14\. DOI: 10\.5603/OCP.2018\.0028 ([http://onkologia.zalecenia.med.pl/pdf/zalecenia\_PTOK\_tom2\_3\.2\.%20Zalecenia\_zywieniowe\_200520\.pdf](http://onkologia.zalecenia.med.pl/pdf/zalecenia_PTOK_tom2_3.2.%252520Zalecenia_zywieniowe_200520.pdf))
* Teresa Małecka\-Massalska (ABEF), Paweł Szybisty (BEF), Paweł Gołębiowski (B), Krzysztof Chara (B), Anna Brzozowska (DEF), Maria Mazurkiewicz (GDE), Elżbieta Czekajska\-Chehab (ADEF) \- Kacheksja i jej konsekwencje kardiologiczne u chorych na nowotwory złośliwe ([https://www.oncologyradiotherapy.com/articles/kacheksja\-i\-jej\-konsekwencje\-kardiologiczne\-u\-chorych\-na\-nowotwory\-zoliwe.pdf](https://www.oncologyradiotherapy.com/articles/kacheksja-i-jej-konsekwencje-kardiologiczne-u-chorych-na-nowotwory-zoliwe.pdf))
* [https://hematoonkologia.pl/informacje\-dla\-chorych/news/id/3214\-k\-jak\-kacheksja](https://hematoonkologia.pl/informacje-dla-chorych/news/id/3214-k-jak-kacheksja)
* [https://www.zwrotnikraka.pl/kacheksja\-nowotworowa\-objawy\-wyniszczenia/](https://www.zwrotnikraka.pl/kacheksja-nowotworowa-objawy-wyniszczenia/)


Link: https://www.dkms.pl/dawka-wiedzy/o-nowotworach-krwi/kacheksja-co-to-takiego
