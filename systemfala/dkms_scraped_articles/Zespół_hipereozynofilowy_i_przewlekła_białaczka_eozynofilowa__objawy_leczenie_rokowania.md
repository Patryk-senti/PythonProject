# Zespół hipereozynofilowy i przewlekła białaczka eozynofilowa - objawy, leczenie, rokowania

### Czym są eozynofile, eozynofilia i odczyn hipereozynofilowy?


Eozynofile są granulocytami kwasochłonnymi krwi. **Ich rola jest ważna w procesach zapalnych, a także w stanach alergicznych oraz w reakcjach odpornościowych organizmu.** Powstają na skutek oddziaływania na układ krwiotwórczy czynnika, który pobudza wytwarzanie kolonii granulocytów i makrofagów.


Eozynofile to jedna z frakcji białych krwinek, stanowiąca około 4% ich populacji. Kiedy dojrzeją, krążą we krwi od 13 do 18 godzin, po czym przenoszą się do tkanek i tam utrzymują się nawet kilka dni. Najwięcej eozynofilów występuje w skórze, układzie pokarmowym i układzie oddechowym. **Komórki te odpowiadają za niszczenie pasożytów, wirusów i bakterii, a nawet komórek nowotworowych.** Stymulują gojenie się ran i pobudzają układ odpornościowy.


Gdy poziom eozynofilów w morfologii krwi jest podwyższony (powyżej 0,5 G/L), określamy to jako eozynofilia. Przyczyną takiego stanu mogą być:


* alergie i reakcje alergiczne,
* pasożyty,
* różne stany zapalne w organizmie,
* reakcje polekowe,
* kolagenozy i choroby autoimmunologiczne,
* stany zapalne przewodu pokarmowego i/lub dróg oddechowych,
* sarkoidoza,
* nowotwory (np. chłoniak ziarniczy).


**O hipereozynofilii (HE), czyli o nadmiernym podwyższeniu liczby eozynocytów mówi się, gdy ich poziom we krwi jest wyższy niż 1,5 G/L, a w tkankach mogą się pojawiać nacieki eozynofilowe.** W takim wypadku poza podstawową diagnostyką zaleca się wykonanie badania morfologii krwi dwukrotnie w odstępie co najmniej miesiąca, by potwierdzić występowanie nadmiaru komórek kwasochłonnych, chyba że sytuacja kliniczna wymaga natychmiastowej reakcji.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Czym są zespół hipereozynofilowy i białaczka eozynofilowa?


Zespół hipereozynofilowy (HES) to sytuacja, w której we krwi obwodowej wykazano nadmiernie podwyższony poziom eozynofili (\> 1,5 G/L), czyli HE, przy jednoczesnym uszkodzeniu narządu lub tkanki przez wspomniane wcześniej nacieki. **Okazuje się, że każda hipereozynofilia, która powoduje takie uszkodzenia, powinna być określana jako zespół hipereozynofilowy.** Można go stwierdzić także w przypadku hipereozynofilii , która utrzymuje się powyżej 6 miesięcy bez ustalonej przyczyny.


**Białaczka eozynofilowa (CEL) jest wyodrębniana z zespołu hipereozynofilowego (HES).** Tochoroba nowotworowa, która pojawia się w wyniku mutacji dotyczących komórek krwiotwórczych i klonalnego namnażania się komórek kwasochłonnych. Jednocześnie, podobnie jak przy przewlekłej białaczce szpikowej (CML), pojawiają się młode postacie komórkowe – blasty \> 2% w krwiobiegu i/lub \>5% w szpiku. W celu rozpoznania CEL konieczne jest wykluczenie innych chorób mieloproliferacyjnych (m.in. CML, PV, PMF, ET). W morfologii krwi mogą występować niedokrwistość i małopłytkowość.


To rzadkie choroby, które **dotykają osób między 20 a 50 rokiem życia**. Znacznie częściej zapadają na nie mężczyźni niż kobiety.


### Objawy zespołu hipereozynofilowego


W momencie rozpoznania zespołu hipereozynofilowego chorzy zazwyczaj nie skarżą się na żadne dolegliwości lub są to dolegliwości ogólne, takie jak **osłabienie, zmęczenie, bóle głowy, bóle brzucha, wzmożone pocenie się albo zmiany skórne**. W łagodnej postaci choroby rzadko występują uszkodzenia narządów.


Ogólne objawy HES stanowią wynik uwalniania dużej ilości cytokin (białek) przez eozynofile. U około 20% Pacjentów mogą występować objawy ze strony układu krążenia, które mogą dotyczyć:


* niedomykalności zastawek,
* uszkodzenia mięśnia sercowego z kardiomiopatią restrykcyjną,
* zaburzeń rytmu,
* powikłań zakrzepowo\-zatorowych.


U około połowy chorych mogą występować objawy związane z układem oddechowym. **Są one związane z naciekami eozynofilowymi w płucach, zatorowością płucną lub niewydolnością serca.** Do takich objawów należą przewlekły, suchy kaszel oraz duszność.


Szacuje się, że około 55% Pacjentów zmaga się z dolegliwościami skórnymi. **Mogą to być wysypki, pokrzywki, obrzęki naczynioruchowe, świąd, grudki lub guzki.** Podobna grupa zostaje dotknięta objawami neurologicznymi:


* zmianami zachowania,
* ataksją,
* polineuropatią obwodową.


U sporej części Pacjentów pojawiają się zaburzenia i objawy w zakresie przewodu pokarmowego: bóle brzucha, wymioty i biegunka. **Mogą wystąpić również powiększenie wątroby lub śledziony (w wyniku nacieków), węzłów chłonnych, bóle mięśni i stawów (przy uwalnianiu cytokin) czy zaburzenia widzenia (skutek zakrzepicy).**


W większości przypadków liczba leukocytów jest zwiększona. Niedokrwistość obserwowana jest u ponad 50% chorych, a małopłytkowość u 31%.


Nadpłytkowość występuje rzadziej (15%). **Narządy, które najczęściej objęte są naciekiem kwasochłonnym niezależnie od wariantu HES, to:** skóra (69%), płuca (44%), przewód pokarmowy (38%), układ nerwowy (21%), serce (20%) i śledziona (10%).


### Jak diagnozuje się zespół hipereozynofilowy?


Do zdiagnozowania zespołu hipereozynofilowego potrzebne są wyniki wielu badań. To między innymi testy morfologiczne. Obejmują one trzy obszary:


* krew obwodową \- musi wystąpić zwiększona liczba eozynofilów (\> 0,5 G/L do 1,5 G/L – łagodna, odczynowa; \> 1,5 \< 5,0 G/L – umiarkowana; \> 5,0 G/L ciężka eozynocytoza). Mogą być również odchylenia w innych liniach komórkowych: niedokrwistość, małopłytkowość, nadpłytkowość, monocytoza czy umiarkowana leukocytoza; Dodatkowo wykonywane są badania biochemiczne, np. LDH, CRP, IgE (zwiększa się w przypadku reakcji odczynowych a jest w normie przy CEL) i inne,
* **szpik** – przede wszystkim przy ciężkiej HE należy wykonać biopsję aspiracyjną, trepanobiopsję, badania immunofetypowe,
* **histologię wycinków zajętych narządów** \- chodzi o wykrycie nacieków eozynofilowych.


W celu wykluczenia innych chorób mieloproliferacyjnych wykonuje się badania cytogenetyczne i molekularne, charakterystyczne dla tych chorób. **Pomocniczo zleca się wykonanie badań EKG oraz w zależności od objawów i podejrzeń innych badań obrazowych lub endoskopowych.**


Co ważne, HES może zostać stwierdzony dopiero w sytuacji, kiedy u Pacjenta z hipereozynofilią (HE) nie zostaje zdiagnozowana inna choroba, która może spowodować uszkodzenia narządowe.


### Objawy przewlekłej białaczki eozynofilowej


Objawy przewlekłej białaczki eozynofilowej są podobne, jak w przypadku zespołu hipereozynofilowego. **Często w chwili rozpoznania choroby pacjenci nie skarżą się na żadne dolegliwości.** Objawy pojawiają się stopniowo. **Do symptomów CEL należą:**


* stany gorączkowe,
* osłabienie i zmęczenie,
* utrata łaknienia,
* utrata masy ciała.


Oprócz tego występują podobne jak przy HES objawy ze strony układów krążenia, pokarmowego, nerwowego i oddechowego, a także skóry, mięśni, stawów i oczu.


### Jak diagnozuje się przewlekłą białaczkę eozynofilową?


Klasyczna przewlekła białaczka eozynofilowa jest rozpoznawana wtedy, gdy występują HE, klonalne zmiany w szpiku z blastami \> 5% a krwi \>2% przy jednoczesnym braku cech dla innych chorób mieloproliferacyjnych lub przebiegających z eozynofilią.


Możliwe jest również występowanie nowotworu z obrazem CEL przy obecności mutacji, której wynikiem jest **fuzja genów FIP1L1 oraz PDGFRA.** Nowy gen fuzyjny koduje kinazę tyrozynową, czyli enzym inicjujący podział komórek. Kiedy działanie kinazy jest zaburzone, **komórki mnożą się w sposób niekontrolowany, co prowadzi do rozwoju** białaczki.


**Reasumując, przewlekłą białaczkę eozynofilową (CEL) można rozpoznać na podstawie następujących kryteriów:**


* hipereozynofilia we krwi obwodowej (eozynofile \> 1,5 G/L, utrzymujące się \> 1 miesiąc),
* brak chromosomu Philadelfia lub białka BCR\-ABL,
* brak rearanżacji genów PDGFRA, PDGFRB, FGFR1,
* poziom komórek blastycznych we krwi lub szpiku na poziomie poniżej \>5% do 20%,
* klonalne zaburzenia cytogenetyczne i molekularne,
* wykluczenie pozostałych nowotworów mieloproliferacyjnych i mielodysplstycznych (m.in. czerwienicy prawdziwej, nadpłytkowości samoistnej, pierwotnej mielofibrozy).


Aby stwierdzić CEL, Pacjent musi spełniać wszystkie kryteria dotyczące zespołu hipereozynofilowego i **dodatkowo musi występować u niego co najmniej jedno dodatkowe**:


* klonalne aberracje chromosomalne w badaniu cytogenetycznym,
* potwierdzenie klonalności w inny sposób,
* odsetek mieloblastów powyżej 2% we krwi lub na poziomie 5\-19% w szpiku.


### Leczenie zespołu hipereozynofilowego


Osoby, u których liczba eozynofilów nie przekracza 5,0 G/L i u których nie występują zmiany narządowe, przede wszystkim wymagają diagnostyki przyczyny odczynu eozynofilowego i leczenia objawowego. . Często reaktywna eozynocytoza może ustępować samoistnie w ciągu kilku dni lub tygodni a leki mogą uśmierzać ewentualne dolegliwości. **Jeśli liczba komórek kwasochłonnych krwi jest wyższa niż 5,0 G/L, stwarza dla Pacjenta ogromne zagrożenie z powodu dużego wyrzutu cytokin prozapalnych.**


Narządy mogą ulec poważnym uszkodzeniom nawet jeśli nie są jeszcze dotknięte zmianami naciekowymi. W takiej sytuacji zaleca się szybkie wdrożenie cytoredukcji. **Stosowane metody to**:


* glikokortykosteroidy, zwykle w formie doustnej,
* leukafereza (gdy eozynofilia jest duża),
* leczenie ukierunkowane – w zależności od objawów (inhibitory pompy protonowej, leki antyhistaminowe, niesterydowe leki przeciwzapalne itd.)
* dieta hipoalergiczna, eliminacyjna.


### Leczenie przewlekłej białaczki eozynofilowej


Terapia CEL polega na podawaniu chorym glikokortykosteroidów (GKS). W przypadku obecności fuzyjnego genu FIP1L1\-PDGFRA pacjenci dobrze reagują na leczenie imatynibem. **W ciągu 1 do 4 tygodni dochodzi do remisji hematologicznej, czyli cofnięcia się objawów choroby i powrotu wyników badań krwi do normy.** Większość Pacjentów uzyskuje także remisję molekularną, co oznacza możliwość przerwania leczenia.


W razie braku skuteczności GKS Stosuje się też inną linię leczenia z wykorzystaniem hydroksykarbamidu lub interferonu α. U wybranych chorych **wykonuje się allogeniczne przeszczepienia szpiku**, choć nie jest to zalecane w każdym przypadku, zwłaszcza u Pacjentów w podeszłym wieku. W niektóych przypadkach można rozważać leczenie eksperymentalne poprzez stosowanie przeciwciał monoklonalnych.


### Rokowania i życie z zespołem hipereozynofilowym


Wyleczenie jest możliwe w przypadku HES wtórnego, jeśli usunie się jego przyczynę. Warto jednak pamiętać, że długo nieleczona choroba może wywołać nieodwracalne uszkodzenia narządów. **W przypadku HES pierwotnych leczenie prowadzi do zmniejszenia poziomu eozynofili i wycofania się objawów.**


Mimo to Pacjent powinien znajdować się pod stałą kontrolą specjalistów, zwykle w poradni hematologicznej. Musi regularnie wykonywać badania krwi oraz badania zajętych przez chorobę narządów. **Prawdopodobieństwo przeżycia wynosi 10 lat dla 80% Pacjentów i 20 lat dla 72% Pacjentów.**


### Rokowania i życie z przewlekłą białaczką eozynofilową


Białaczka eozynofilowa to poważna choroba przewlekła. W sytuacjach, kiedy możliwe jest leczenie imatynibem, rokowania są bardzo dobre, natomiast jeśli jest to CEL bez odpowiednich cech molekularnych, rokowanie jest poważne. CEL może transformować **w ostrą białaczkę szpikową, w której drastycznie zmniejsza się produkcja białych i czerwonych krwinek oraz płytek krwi.** W takiej sytuacji rokowania nie są pomyślne, a leczenie przebiega tak, jak przy ostrych białaczkach.


Zdarza się, że choroba ma łagodny przebieg, jednak ulega progresji. **Gdy tak się stanie, w krótkim czasie dochodzi do poważnych zmian w narządach, co prowadzi do zgonu.** Przyczyną śmierci jest zwykle niewydolność serca lub wspomniana wcześniej transformacja w ostrą białaczkę szpikową.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


**Źródła:**


<https://journals.viamedica.pl/acta_haematologica_polonica/article/download/83806/62962>


Szczeklik A. \- Choroby wewnętrzne. Tom II


[http://onkologia.zalecenia.med.pl/pdf/zalecenia\_PTOK\_tom2\_1\.8\.Nowotwory\_mieloidalne\_i\_limfoidalne\_przebiegajace\_z\_eozynofilia\_200520\.pdf](http://onkologia.zalecenia.med.pl/pdf/zalecenia_PTOK_tom2_1.8.Nowotwory_mieloidalne_i_limfoidalne_przebiegajace_z_eozynofilia_200520.pdf)


[https://www.mp.pl/pacjent/hematologia/choroby/275978,zespoly\-hipereozynofilowe](https://www.mp.pl/pacjent/hematologia/choroby/275978,zespoly-hipereozynofilowe)


[https://zdrowik.pl/zdrowie/choroby/przewlekla\-bialaczka\-eozynofilowa\-objawy\-przyczyny\-leczenie\-powiklania.html\#Przewlekla\-bialaczka\-eozynofilowa\-powiklania\-i\-rokowanie](https://zdrowik.pl/zdrowie/choroby/przewlekla-bialaczka-eozynofilowa-objawy-przyczyny-leczenie-powiklania.html#Przewlekla-bialaczka-eozynofilowa-powiklania-i-rokowanie)



Link: https://www.dkms.pl/dawka-wiedzy/o-nowotworach-krwi/zespol-hipereozynofilowy-oraz-przewlekla-bialaczka-eozynofilowa-objawy-leczenie-rokowania
