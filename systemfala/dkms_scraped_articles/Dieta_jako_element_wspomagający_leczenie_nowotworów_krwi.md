# Dieta jako element wspomagający leczenie nowotworów krwi

**W przypadku chorób układu krwiotwórczego, Pacjent nie dostanie tak restrykcyjnych zaleceń żywieniowych, jak chory, który cierpi np. na raka jelita grubego czy okrężnicy. Należy mieć na uwadze, że zapotrzebowanie na energię z diety przy chemioterapii wzrasta, co nie łatwo pogodzić ze zmniejszonym łaknieniem.** 


### Dieta onkologiczna, czyli większe zapotrzebowanie kaloryczne


Zapotrzebowanie na energię z diety u osób chorych na [choroby układu krwiotwórczego](https://www.dkms.pl/dawka-wiedzy/o-programie-wsparcia-pacjentow/ocena-odzywienia-osob-z-chorobami-ukladu-krwiotworczego) wzrasta o 10\-20% w stosunku do zapotrzebowania z czasów, kiedy te same osoby były zdrowe. Jak to wygląda w praktyce? Jeśli zdrowa osoba potrzebowała do prawidłowego funkcjonowania 2000 kcal, w przypadku diety onkologicznej, będzie potrzebować 200\-400 kcal więcej. Jednak należy mieć na uwadze, że bardzo często ilość pobieranego pokarmu przez chorą osobę jest mniejsza, niż wynika to z zapotrzebowania. 


**Co może być przyczyną takiego stanu?**


* zaburzenia metaboliczne
* zmniejszony apetyt
* nasilone skutki leczenia onkologicznego


Co jeśli dieta przy nowotworze nie zostanie wzbogacona o dodatkowe 100\-300 kcal dziennie? Wtedy najczęściej u Pacjenta dochodzi do utraty tkanki tłuszczowej (0,5\-1 kg miesięcznie) lub masy mięśniowej (1\-2,3 kg miesięcznie), co w rezultacie skutkuje niedożywieniem.


### Węglowodany w diecie dla chorych na raka


W diecie onkologicznej powinny znaleźć się takie składniki, jak:


* węglowodany,
* tłuszcze,
* białko,
* witaminy,
* składniki mineralne.


Jaka jest rola węglowodanów w diecie przy chemioterapii? W prawidłowej diecie przy nowotworze, węglowodany powinny stanowić średnio połowę energii z diety, czyli 35\-50%. To bardzo ważne, bo jeśli organizm nie otrzyma odpowiedniej ilości węglowodanów, będzie wykorzystywał na potrzeby energetyczne inne składniki, np. białko. Węglowodany zawierają również cenny błonnik pokarmowy. Należy zadbać o to, by dieta dla osób z nowotworem była uboga w cukry proste, a więc produkty wysokoprzetworzone, które nie dostarczają do organizmu cennych składników.


**Które węglowodany warto spożywać przy diecie onkologicznej?**


* pieczywo (również chrupkie)
* kasze
* ryż
* makarony
* gotowane owoce i warzywa


**Z drugiej strony, lepiej unikać produktów wysokoprzetworzonych, które są źródłem cukrów prostych, a mowa m.in. o:**


* słodzonych napojach,
* pieczywie cukiernicznym,
* ciastach i ciastkach,
* domowych dżemach,
* płatkach z miodem, czekoladą itp.


### Tłuszcze w diecie przy nowotworze


Jeśli chodzi o dietę przy nowotworze, zalecana ilość tłuszczów, jaka powinna się w nich znaleźć to ok. 30% całej energii z diety. Chorzy na nowotwór powinni ograniczyć produkty zawierające tłuszcze zwierzęce oraz izomery trans kwasów tłuszczowych. Z kolei warto zadbać o to, by w diecie onkologicznej znalazły się WNKT z rodziny n\-3, które mogą spowalniać chorobę nowotworową i wynikający z niej proces wyniszczenia organizmu.


**Tłuszcze, które warto stosować przy diecie przy chemio\- i radioterapii to:**


* oleje roślinne, oliwa z oliwek,
* masło, miękkie margaryny,
* tłuste ryby morskie,
* awokado,
* kakao,
* orzechy, nasiona.


**Chorzy na raka powinni ograniczyć spożycie tłuszczów zwierzęcych i produktów z izomerami trans kwasów tłuszczowych. Chodzi tu o takie produkty jak:**


* olej palmowy i kokosowy,
* margaryna,
* smalec,
* tłuste mięsa i wędliny,
* tłusty nabiał.


### Białko w diecie onkologicznej


Kolejny ważny składnik diety przy chemioterapii to białko. W przypadku osób chorych na choroby układu krwiotwórczego zapotrzebowanie na białko wzrasta do 15\-20% energii z diety, ze względu na nasilony katabolizm. Białko jest podstawowym elementem budulcowym organizmu. Zwiększenie ilości tego składnika w diecie onkologicznej przyspieszy proces odnowy uszkodzonych na skutek leczenia komórek. Dieta dla chorych na nowotwory krwi powinna być bogata w białko pełnowartościowe, chodzi tu w równym stopniu o białko roślinne i zwierzęce.


**Najlepsze źródła białka w diecie przy nowotworze to:**


* ryby,
* chude mięso,
* jajka,
* mleko i pasteryzowane przetwory mleczne,
* nasiona roślin strączkowych.


**Których produktów bogatych w białko lepiej unikać?**


* tłuste mięso i wędliny
* konserwy mięsne i rybne
* surowe mięso, ryby, owoce morza,
* tłuste mleko i przetwory mleczne
* produkty wędzone


### Witaminy i składniki mineralne w diecie przy chemioterapii


Przewlekły stan zapalny u chorych na choroby układu krwiotwórczego powoduje, że w organizmie dochodzi do znacznych strat cennych witamin i składników mineralnych. Dieta przy nowotworze powinna być bogata w witaminę C i E, beta karoten, cynk, selen, miedź, magnez i mangan. Doskonałym źródłem tych składników są owoce i warzywa, których w diecie dla chorych na raka powinno znaleźć się od 400 do 600 g dziennie. Jeśli zaś chodzi o ewentualną suplementację, to można ją zastosować w indywidualnych przypadkach, tylko po konsultacji z lekarzem.


### Prawidłowa dieta przy chemio\- i radioterapii – dlaczego jest ważna?


Odpowiednio dobrana dieta onkologiczna może wspomagać [leczenie nowotworów](https://www.dkms.pl/dawka-wiedzy/o-nowotworach-krwi/leczenie-nowotworow-krwi). Dzięki doborze odpowiedniej ilości i jakości poszczególnych składników w diecie przy chemioterapii lub radioterapii, Pacjent może uchronić się przed niedoborem węglowodanów, tłuszczów czy białka, a przy tym utrzymać prawidłową masę ciała. Właściwa dieta onkologiczna to również doskonały sposób na wzmocnienie układu immunologicznego i zminimalizowanie skutków ubocznych wywołanych przez leczenie. Właściwa dieta w przypadku chorych na raka jest bardzo ważna – może skrócić okres rekonwalescencji, poprawiając przy tym jakość życia Pacjenta.


#### Obejrzyj film pt. Rola diety w chorobach onkologicznych


Odtwórz17:35

Link: https://www.dkms.pl/dawka-wiedzy/o-programie-wsparcia-pacjentow/dieta-jako-element-wspomagajacy-leczenie-nowotworow-krwi
