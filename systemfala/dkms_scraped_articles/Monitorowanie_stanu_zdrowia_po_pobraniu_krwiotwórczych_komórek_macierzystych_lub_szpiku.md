# Monitorowanie stanu zdrowia po pobraniu krwiotwórczych komórek macierzystych lub szpiku

#### MONITOROWANIE STANU ZDROWIA DAWCY


Zdrowie Dawców szpiku jest dla nas najwyższym priorytetem, dlatego po pobraniu będziemy prowadzić 10letni monitoring Twojego stanu zdrowia. Chcesz dowiedzieć się, jak będzie to wyglądać? Czytaj dalej.


**BADANIA KRWI:**


Dwukrotnie poprosimy Cię o wykonanie badań kontrolnych krwi. Pierwsze informacje o badaniach otrzymasz około miesiąca po pobraniu komórek macierzystych, kolejne po pół roku od pobrania. Wystarczy, że zgłosisz się do dowolnej placówki medycznej w miejscowości, w której mieszkasz lub innym dogodnym dla Ciebie miejscu. **Wyniki badań odeślij do nas mailem**.


Jeśli wyniki Twoich badań będą w znaczący sposób odbiegać od normy, niezwłocznie skontaktujemy się z Tobą. W przypadku, gdy nie otrzymasz od nas wiadomości, nie musisz się martwić, oznacza, że są one prawidłowe.


Pamiętaj, że w wynikach badań mogą̨ zdarzyć́ się̨ niewielkie odchylenia od normy, które nie muszą mieć istotnego znaczenia medycznego. Jeśli będziesz mieć jakiekolwiek wątpliwości, skontaktuj się z nami.


Idąc na badania kontrolne, pamiętaj o zabraniu ze sobą wykazu parametrów, który otrzymasz od nas w wiadomości mailowej.


Zakres badań kontrolnych obejmuje:


**Po miesiącu od pobrania**


* Morfologia krwi z rozmazem automatycznym.
* Ferrytyna.


**Po 6 miesiącach od pobrania**


* Morfologia krwi z rozmazem automatycznym.


Jeśli jesteś Honorowym Dawcą Krwi oraz faktycznym Dawcą Szpiku, zalecamy wstrzymanie się z kolejnym oddaniem krwi na okres sześciu miesięcy po pobraniu komórek macierzystych. Miej jednak świadomość, że w razie ewentualnej potrzeby ponownej pomocy Pacjentowi, procedura donacji może zostać wydłużona lub zawieszona.


**JAK PRZYGOTOWAĆ SIĘ DO BADAŃ KONTROLNYCH?**


Kilka dni przed badaniem (min. 3 dni):


* Ogranicz intensywny wysiłek fizyczny.
* Wyeliminuj czynniki stresujące.
* Nie zmieniaj swoich przyzwyczajeń (np. diety).


W dniu badania:


* Badania wykonaj na czczo w godzinach porannych. Nie spożywaj posiłku przez około 8\-10 godzin. Zwróć uwagę, jeśli lekarz Fundacji wyda Ci inne zalecenia.
* Nie pij alkoholu, kawy, herbaty minimum 12 godzin przed pobraniem
* Rano wypij wodę̨ \- minimum 2 szklanki.
* Pobranie krwi należy przeprowadzić́ przed przyjęciem porannej porcji leków, chyba że Twój lekarz zaleci inaczej.
* Bezpośrednio przed pobraniem pozostań w spoczynku przez ok. 10 – 15 minut (pozycja siedząca). Wysiłek fizyczny, także umiarkowany, jak np. chodzenie czy wejście po schodach może zmienić́ wartości wyników badań laboratoryjnych.


**ANKIETY MEDYCZNE:**


Wraz z prośbą o wykonanie badań otrzymasz ankietę medyczną. **Wypełnij ją i odeślij do nas** mailem. **Pamiętaj o zaznaczeniu zgód** na przetwarzanie danych osobowych i podpisie. Ze względu na RODO bez nich, nie będziemy mogli przekazać twoich wyników do sprawdzenia przez naszych lekarzy.


Kolejne ankiety medyczne będziesz otrzymywać w każdą rocznicę donacji aż do 10 lat po pobraniu. 


**ZWROT KOSZTÓW:**


Koszty badań kontrolnych mogą zostać zrefundowane przez Fundację DKMS. Wyślij do nas paragon lub fakturę za wykonane badania. Do listu dołącz wypełnioną tabelę rozliczeń, którą otrzymałeś wraz z informacjami o badaniach. Całość wyślij pocztą na adres fundacji. Zwrot kosztów powinieneś otrzymać do 14 dni od otrzymania przez nas rozliczenia.   

  

**W razie dodatkowych pytań czy wątpliwości skontaktuj się z nami.**


**Mail: popobraniu@dkms.pl**


**Telefon: \+48 22 882 96 80\.**



Link: https://www.dkms.pl/o-pobraniu/po-pobraniu
