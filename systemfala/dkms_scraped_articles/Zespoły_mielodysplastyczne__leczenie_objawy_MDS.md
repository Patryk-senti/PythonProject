# Zespoły mielodysplastyczne – leczenie, objawy MDS

### Zespół mielodysplastyczny – przyczyny powstania


Zespół mielodysplastyczny, nazywany też MDS (z ang. myelodysplastic syndrome), potrafi rozwijać się niepostrzeżenie przez wiele lat – najczęściej dotyka osoby starsze i **charakteryzuje się obniżeniem liczby komórek krwi w krwiobiegu.** Przebieg choroby może być związany z obniżeniem:


* **krwinek czerwonych (erytrocytów)** – odpowiedzialnych za transport tlenu w organizmie;
* **płytek krwi (trombocytów)** – których zadaniem jest zachowanie odpowiedniej krzepliwości krwi;
* **białych krwinek (leukocytów)** – odpowiadających za odporność organizmu, a także m.in. zwalczanie infekcji bakteryjnych i wirusowych.


Przyczyny rozwoju zespołu mielodysplastycznego są do dziś nieznane – specjaliści wskazują, że na wystąpienie MDS najbardziej narażone są te osoby, które **pracowały lub przebywały w otoczeniu toksycznych substancji chemicznych (m.in. benzenu, toluenu i ksylenu), a także nałogowo paliły tytoń.** Kolejną grupą ryzyka objęci są Pacjenci, którzy w przeszłości byli narażeni na działanie pestycydów, herbicydów oraz farb do włosów. Warto wiedzieć, że choroba może wystąpić także po przebytej radio\- i chemioterapii oraz w wyniku predyspozycji genetycznych.


Przeczytaj także: [Skład krwi i funkcje składników krwi](https://www.dkms.pl/dawka-wiedzy/o-nowotworach-krwi/sklad-krwi-i-funkcje-skladnikow-krwi)


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Zespół mielodysplastyczny – objawy i diagnostyka


Jako miejsce produkcji komórek krwi – erytrocytów, trombocytów i leukocytów – wskazuje się szpik kostny. To właśnie w nim przechowywane są **komórki macierzyste, które stanowią podstawę krwiotwórczej funkcji układu kostnego** – dzięki nim nowopowstałe krwinki nabierają swoistych cech i właściwości. Pod wpływem rozmaitych czynników dojrzewają i w rezultacie przechodzą do krwiobiegu, aby pełnić wyznaczone role w organizmie człowieka.


U osób chorujących na zespół mielodysplastyczny dochodzi do nieodwracalnego uszkodzenia komórek macierzystych – **od prawidłowo wytworzonych hemocytów (komórek krwi) nowopowstałe krwinki różnią się wyglądem i funkcjami.** Wskutek niewłaściwej budowy nie przedostają się do układu krwionośnego, przez co zostaje zmniejszona ilość składników krwi (uwidaczniają to m.in. wyniki morfologii). **MDS może dotyczyć zarówno jednego, dwóch, jak i trzech linii komórkowych naraz,** a jego charakterystycznymi objawami są:


* **przy obniżeniu erytrocytów** – niedokrwistość: np. osłabienie, zmęczenie, bóle głowy, bladość skóry, gorsa tolerancja wysiłku, duszność.;
* **przy obniżeniu trombocytów** – małopłytkowość: m.in. zasinienia, punktowe wybroczyny, krwawienie z błon śluzowych, z układu pokarmowego oraz dróg rodnych;
* **przy obniżeniu leukocytów** – leukopenia: różnorakie zaburzenia odporności organizmu i zwiększone predyspozycje do wystąpienia infekcji bakteryjnych, grzybiczych i wirusowych.


Diagnostyka zespołu mielodysplastycznego jest trudna, a występujące objawy są często mylone m.in. z anemią o innej etiologii czy małopłytkowością. Przed postawieniem ostatecznej diagnozy, **Pacjentowi zleca się wykonanie badań hematologicznych** (np. pogłębioną morfologię krwi czy biopsję szpiku) i genetycznych, a także schorzeń ze strony układu pokarmowego (m.in. gastroskopię czy kolonoskopię).


Warto wiedziećPodczas diagnozowania zespołu mielodysplastycznego pacjent poddawany jest szczegółowej ocenie na tzw. skali rokowniczej, która umożliwia odpowiedni dobór metody leczenia i określenie przypuszczalnego rozwoju MDS.
To może Cię zainteresować: [Co to są komórki macierzyste?](https://www.dkms.pl/dawka-wiedzy/o-nowotworach-krwi/co-to-sa-komorki-macierzyste)


### Leczenie zespołu mielodysplastycznego


Zarówno w przypadku nowotworów krwi, jak i zespołu mielodysplastycznego, metoda leczenia dobierana jest indywidualnie do stanu pacjenta. **Badany jest m.in. dotychczasowy rozwój choroby, a także oceniane są szanse na całkowite wyzdrowienie.** Osoby z MDS dzielone są na dwie grupy, w których pierwsza określana jest mianem niskiego ryzyka, a druga – wysokiego.


Warto wiedziećU osób ze zdiagnozowanym zespołem mielodysplastycznym, ale chorujących bezobjawowo, lekarz może zdecydować o niewłączaniu leczenia – mogłoby nieść za sobą większe powikłania, niż rozpoznana choroba.
### Sposoby leczenia zespołu mielodysplastycznego


Osoby z grupy niskiego ryzyka najczęściej **są pod obserwacją i nie wymagają leczenia. Czasami może zaistnieć konieczność przetoczenia koncentratu krwinek czerwonych (KKCz), które zmniejszają objawy charakterystyczne dla niedokrwistości** – wykonuje się ją raz na kilka tygodni. Wśród innych sposobów wyróżnia się możliwość włączenie leczenia preparatem erytropoetyny (pobudzającego wytwarzanie czerwonych krwinek) czy lenalidomidolu – przy określonej postaci MDS (wpływa na komórki nowotworowe oraz ich otoczenie).


Pacjenci borykający się z agresywnym przebiegiem zespołu mielodysplastycznego poddawani są innym, **bardziej intensywnym metodom leczenia, a jedną z nich jest alogeniczne przeszczepienie szpiku.** Niestety – z powodu powikłań przeprowadzany jest jedynie u osób w dobrym stanie ogólnym, co czasami jest utrudnieniem zwłaszcza u osób starszych z powodu chorób współistniejących. Innymi sposobami na przeciwdziałanie MDS są intensywna chemioterapia, a także podawanie azacytydyny (prowadzi do naprawy nieprawidłowych komórek krwiotwórczych).


### MDS a dieta i zdrowy tryb życia


Pacjentom ze zdiagnozowanym zespołem mielodysplastycznym zaleca się radykalną zmianę nawyków żywieniowych – **dieta powinna opierać się na niskoprzetworzonych produktach, owocach i warzywach.** Przeciwwskazane jest palenie tytoniu, które jest jedną z przyczyn rozwoju MDS, a także długotrwałe przebywanie w zasięgu substancji toksycznych dla człowieka i zwierząt.


Obok odpowiednio zbudowanych jadłospisów, bazujących na gotowanym mięsie i lekkostrawnych dodatkach, **warto zatroszczyć się o zwiększenie aktywności fizycznej.** Dobra kondycja pozwala na lepsze radzenie sobie z powikłaniami leczenia, a w przypadku ciężkiego przebiegu zespołu mielodysplastycznego zwiększa szanse na udane przeprowadzenie przeszczepienie szpiku, będącego jedynym skutecznym sposobem na całkowite wyleczenie.


Sprawdź również: [Leczenie – jak wygląda, jakie są podstawowe standardowe terapie](https://www.dkms.pl/dawka-wiedzy/o-nowotworach-krwi/leczenie-nowotworow-krwi)


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


Bibliografia:


1\. J. Dwilewicz\-Trojaczek, Zespoły mielodysplastyczne, „Onkologia w Praktyce Klinicznej – Edukacja” 2020, t. 6, supl. A.


2\. A. Pluta, A. Krawczyńska, A. Wierzbowska, Standardy diagnostyczne zespołów mielodysplastycznych u osób dorosłych wg zaleceń EuropeanLeukemiaNet, „Acta Haematologica Polonica” 2015, nr 46\.



Link: https://www.dkms.pl/dawka-wiedzy/o-nowotworach-krwi/zespoly-mielodysplastyczne-leczenie-objawy
