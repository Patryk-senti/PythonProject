# Chłoniak - kompendium wiedzy

**Celem tego kompendium wiedzy, poza wartością edukacyjną, jest rozwianie ewentualnych wątpliwości oraz mitów nagromadzonych wokół nowotworów krwi oraz procesu przeszczepienia szpiku i krwiotwórczych komórek macierzystych, a także zachęcenie potencjalnych Dawców do** [**rejestracji w bazie Dawców szpiku**](https://www.dkms.pl/zarejestruj-sie-teraz)**, dzięki której rośnie szansa Pacjenta na znalezienie bliźniaka genetycznego.**


### **Spis treści**


* Chłoniak \- charakterystyka choroby
* Rodzaje chłoniaków
* Przyczyny chłoniaka
* Objawy chłoniaka
* Diagnostyka chłoniaka
* Leczenie chłoniaka
* Rokowania przy chłoniaku


### Chłoniak \- charakterystyka choroby


![](data:image/svg+xml;charset=utf-8,%3Csvg%20height='587'%20width='1440'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/5ffaf69d-4fa6-4406-b6bc-2ef4dc12e513/ogo%CC%81lna%20grafika_mobile.png?w=1440&h=587&auto=format&lossless=true&fit=crop)
Chłoniaki stanowią dużą grupę chorób nowotworowych, wywodzących się z komórek układu krwiotwórczego i chłonnego Układ chłonny (limfatyczny) jest rozproszony a skład jego wchodzą:


* węzły chłonne,
* szpik,
* śledziona,
* grasica,
* błona śluzowa przewodu pokarmowego,
* naczynia odpowiedzialne za rozprowadzanie chłonki (limfy) po organizmie.


Funkcjonujący prawidłowo układ limfatyczny, jest jednym z podstawowych systemów układu odpornościowego człowieka. Limfocyty, czyli podstawowe komórki krwi i układu chłonnego, odpowiadają za odporność swoistą \- ukierunkowaną na konkretne czynniki chorobotwórcze. Chłoniaki powstają w wyniku mutacji komórek układu chłonnego. Są to m.in. zaburzenia na etapie dojrzewania limfocytów, powodujące **niekontrolowane namnażanie się nieprawidłowych komórek w węzłach chłonnych, szpiku i pozostałych strukturach układu limfatycznego**. 


Przyjmuje się, że wszystkie rodzaje chłoniaków to nowotwory złośliwe o różnym stopniu złośliwości. Choć większość chłoniaków to choroby wyleczalne, rokowania ich zależą przede wszystkim od rodzaju chłoniaka oraz stadium zaawansowania wykrytej choroby.


Pod wpływem różnych czynników **komórki układu chłonnego mogą ulegać przemianom nowotworowym**, co prowadzi do nieprawidłowego i niekontrolowanego przez organizm namnażania zmutowanej linii komórkowej. Komórki układu chłonnego, które najczęściej ulegają przemianom nowotworowym to **limfocyty B, limfocyty T i komórek NK** (naturalne komórki cytotoksyczne).


### Rodzaje chłoniaków


![](data:image/svg+xml;charset=utf-8,%3Csvg%20height='567'%20width='1440'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/35a22536-db0c-48f1-a2ac-a21aa9980c1e/Rodzaje%20ch%C5%82oniako%CC%81w_mobile.png?w=1440&h=567&auto=format&lossless=true&fit=crop)
W zależności od tego, z jakich komórek układu chłonnego wywodzi się nowotwór, może powodować on różne objawy i zajmować różne narządy.


**Wśród chłoniaków wyróżnia się:**


* **chłoniaki nieziarnicze, czyli chłoniaki nie\-Hodgkina/nie\-Hodgkinowskie** (NHL – non\-Hodgkin lymphoma);
* **chłoniak ziarniczy: Hodgkina** (HL – Hodgkin lymphoma).


Mając na względzie dynamikę rozwoju choroby, chłoniaki nie\-Hodgkina można zaś podzielić na:


* **chłoniaki powolne** (tzw. indolentne) – np. chłoniak grudkowy;
* **chłoniaki agresywne np. chłoniaki rozlane z dużych komórek B** (DLBCL);
* **chłoniaki bardzo agresywne** (np. chłoniak Burkitta).


**Chłoniaki nieziarnicze** znajdują się na 6 miejscu wśród nowotworów złośliwych jeśli chodzi o zachorowalność i śmiertelność spowodowaną chorobami nowotworowymi. Natomiast **chłoniak Hodgkina** stanowi około 0,5% wszystkich nowotworów złośliwych z zachorowalnością na poziomie 2\-3 osób na 100\.000 w ciągu roku. W przypadku tej choroby obserwuje się dwa szczyty zachorowalności – trzecią dekadę życia i po 50tym roku życia. Szacuje się, iż w Polsce występuje kilkanaście nowych zachorowań na chłoniaki nieziarnicze na 100 000 mieszkańców rocznie. 


Najczęściej występującą grupą chłoniaków nie\-Hodgkina są chłoniaki rozlane z dużych komórek B (DLBCL), które wywodzącą się z dojrzałych, obwodowych limfocytów B. Zachorowania na DLBCL stanowią około 35% wszystkich zachorowań na chłoniaki i około 80% na chłoniaki agresywne. Częstość występowania DLBCL w Europie szacuje się na kilkanaście przypadków na 100 000 w roku i wzrasta ona wraz z wiekiem. Ponad połowa pacjentów w momencie rozpoznania ma co najmniej 65 lat, jednak choroba może pojawić się właściwie w każdej grupie wiekowej.


**Chłoniak ziarniczy, czyli chłoniak Hodgkina, nazywany również ziarnicą złośliwą lub limfogranulomatozą,** to nowotwór atakujący węzły chłonne oraz pozawęzłową tkankę limfatyczną. Dokładne przyczyny powstawania ziarnicy złośliwej nie są znane, jednak często jako jeden z czynników jej rozwoju wymienia się wirus Epsteina\-Barr (EBV). Limfogranulomatoza zaklasyfikowana został jako osobna grupa chorób, względu na obecność komórek Reeda\-Sternberga, odpowiedzialnych za przyciąganie innych białych krwinek. Ziarnica złośliwa, mimo dość niepokojącej nazwy, posiada wysoki odsetek całkowitych wyleczeń. 


### Przyczyny chłoniaka


![](data:image/svg+xml;charset=utf-8,%3Csvg%20height='860'%20width='1440'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/c33917a0-6028-40e5-8ea1-82f993472289/przyczyny_mobile.png?w=1440&h=860&auto=format&lossless=true&fit=crop)
W przypadku chłoniaka bardzo trudno o jest wskazać jednoznaczne przyczyny jego powstawania oraz powody mutacji, ponieważ zazwyczaj przyczyn powstania chłoniaka jest kilka. Trudno również wskazać działania profilaktyczne, dlatego w przypadku tego nowotworu krwi mówi się zazwyczaj o możliwych **czynnikach ryzyka**.


**Chłoniak \- czynniki ryzyka:**


* znaczna otyłość (BMI \>30\),
* predyspozycje genetyczne,
* choroby autoimmunologiczne,
* infekcje wirusowe,
* infekcje bakteryjne,
* pierwotne i wtórne niedobory odporności,
* stan po przeszczepieniu komórek krwiotwórczych lub narządów wewnętrznych,
* stan po radioterapii i chemioterapii,
* długotrwała ekspozycja na pestycydy, azbest, benzen lub promieniowanie jonujące.


Czynniki ryzyka w przypadku chłoniaka mogą być związane z wpływem środowiska zewnętrznego, genetyką albo nieprawidłowościami działania układu immunologicznego oraz infekcjami wirusowymi i bakteryjnymi. Przyczyny rozwoju chłoniaków różnią się w zależności od rodzaju nowotworu układu chłonnego.


### Objawy chłoniaka


![](data:image/svg+xml;charset=utf-8,%3Csvg%20height='1100'%20width='1920'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/0a3a99f9-007d-4373-a63c-0a7e7522c211/objawy_v2.png?w=1920&h=1100&auto=format&lossless=true&fit=crop)
Chłoniak we wczesnym stadium może nie dawać jednoznacznych i widocznych objawów, dlatego łatwo przeoczyć początek rozwoju choroby. Wczesne symptomy mogą przypominać zwykłe przeziębienie, jednak tym, co powinno nas zaniepokoić jest utrzymujące się powiększenie węzłów chłonnych w obrębie całego ciała. Jakie sygnały ze strony organizmu powinny nas zaniepokoić?


**Do wczesnych objawów chłoniaka należą:**


* Powiększone, niebolesne węzły chłonne regionalnie lub bardziej rozsiane
* Utrzymująca się gorączka lub stan podgorączkowy, czasami nawracające
* Nocne poty,
* Nieuzasadniona i szybka utrata masy ciała,
* Osłabienie i poczucie ogólnego rozbicia,
* Powiększona wątroba i śledziona,
* Infekcje górnych dróg oddechowych i płuc objawiające się kaszlem,
* Duszności i problemy z oddychaniem,
* Bóle kości,
* Żółtaczka (w przypadku zajęcia wątroby),
* Swędzące wysypki zlokalizowane zwłaszcza w fałdach skórnych,
* Bóle okolic brzucha i dolegliwości ze strony układu pokarmowego,


Jeśli powyższe objawy lub ich część utrzymuje się powyżej 14 dni, warto udać się do lekarza specjalisty, który zleci szczegółowe badania w kierunku diagnostyki. Objawem, który przede wszystkim powinien nas zaniepokoić jest utrzymujące się powyżej kilkunastu dni powiększenie węzłów chłonnych.


### Leczenie chłoniaka


![](data:image/svg+xml;charset=utf-8,%3Csvg%20height='843'%20width='1440'%20xmlns='http://www.w3.org/2000/svg'%20version='1.1'%3E%3C/svg%3E)![]()![](https://assets-eu-01.kc-usercontent.com:443/bed48093-082e-0109-4b5f-7bdadab5eedd/298f6b0f-b201-4c49-bd5e-000453dec73c/leczenie_mobile.png?w=1440&h=843&auto=format&lossless=true&fit=crop)
Leczenie i rokowania w przypadku chłoniaków zależy przede wszystkim od jego rodzaju, stopnia zaawansowania oraz czynników ryzyka. Ten rodzaj nowotworów krwi często można jednak skutecznie leczyć nawet w przypadku bardzo zaawansowanego rozwoju choroby. W przypadku podejrzenia chłoniaka, pobierany jest węzeł chłonny lub wycinek tkanki do badania histopatologicznego w celu diagnostycznym.


Chłoniaki najczęściej należą do nowotworów wrażliwych na chemioterapię, a niektóre jego rodzaje także na leczenie radioterapią. W niektórych typach chłoniaków co raz częściej stosowana jest także immunoterapia z wykorzystaniem przeciwciał monoklonalnych (np. rituksimabu), a także połączenie chemio i immunoterapii, czyli immunochemioterapia.


Sposób i cel leczenia uzależnione są od rodzaju zdiagnozowanego chłoniaka. Chłoniaki powolne (indolentne) zakładają osiągnięcie pełnej lub dobrej, częściowej remisji, a w przypadku chłoniaków agresywnych – całkowite wyleczenie choroby.


### Rokowania przy chłoniaku


**Rokowania w przypadku chłoniaka uzależnione są od rodzaju nowotworu i jego stadium**. Nie bez znaczenia pozostaje także **czas potrzebny do postawienia diagnozy**, która często nie należy do najprostszych. Objawy łatwo przeoczyć, ponieważ często mylone są z innymi, niegroźnymi dolegliwościami, a do pełnej diagnozy potrzeba często wielu dodatkowych badań, włącznie z badaniem histopatologicznym węzła chłonnego, których celem jest określenie rodzaju i zaawansowania nowotworu.. Można zauważyć wiele indywidualnych cech w przypadku chłoniaka.


Rokowania przy chłoniaku mogą być **niekorzystne, jeśli pacjent nie** chce się [leczyć](https://www.dkms.pl/dawka-wiedzy/o-nowotworach-krwi/leczenie-nowotworow-krwi)  **lub choroba jest oporna na leczenia, o niskiej wrażliwości na chemioterapię, albo zajmuje układ nerwowy**. W przypadkach opornych lub nawrotowych chłoniaków często leczeniem ratunkowym może być transplantacja szpiku autologicznego lub alogenicznego a tak że zastosowanie terapii komórkowej za pomocą komórek CAR\-T.


Objawy kliniczne mogą być bardzo różnorodne. W wielu przypadkach najczęstszym objawem klinicznym jest **bezbolesne powiększenie węzłów chłonnych.**


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
**BIBLIOGRAFIA:**


* Robak T, Warzocha K, Meder J, Dmoszyńska A. Nowotwory limfoproliferacyjne. Interna Szczeklika 2015\. Medycyna Praktyczna, Kraków 2015;1755\-1784\.
* Warzocha K. Chłoniaki rozlane z dużych komórek B. Zalecenia postępowania diagnostyczno\-terapeutycznego w nowotworach złośliwych 2013\. Krzakowski M, Warzocha K. (red). Via Medica Gdańsk 2013; 897\-915\.
* Wróbel T. Chłoniak Hodgkina. Zalecenia postępowania diagnostyczno\-terapeutycznego w nowotworach złośliwych 2013\. Krzakowski M, Warzocha K. (red). Via Medica Gdańsk 2013;981\-990\.
* [https://www.esmo.org/Guidelines/Haematological\-Malignancies/Hodgkin\-Lymphoma](https://www.esmo.org/Guidelines/Haematological-Malignancies/Hodgkin-Lymphoma)
* [https://www.esmo.org/Guidelines/Haematological\-Malignancies/Diffuse\-Large\-B\-Cell\-Lymphoma](https://www.esmo.org/Guidelines/Haematological-Malignancies/Diffuse-Large-B-Cell-Lymphoma)


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/chloniak-kompendium-wiedzy
