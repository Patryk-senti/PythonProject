# Rola wsparcia psychoonkologicznego w leczeniu chorób nowotworowych

Wsparcie tego typu jest bezcenne, gdy walka o życie Pacjenta drastycznie odbija się nie tylko na nim, ale także na kondycji psychicznej osób szczególnie mu bliskich – rodziców, małżonków czy dzieci. Na czym polega wsparcie psychoonkologów? Kto może skorzystać z takiej pomocy? Tego wszystkiego dowiesz się z artykułu, który dla Ciebie przygotowaliśmy.


### Co to jest psychoonkologia?


Psychoonkologia to interdyscyplinarna dziedzina nauki, która jest połączeniem psychologii oraz onkologii. W swojej codziennej pracy psychoonkolodzy skupiają się na niesieniu pomocy osobom, które zmagają się z różnego rodzaju chorobami onkologicznymi. Co istotne, specjaliści tego typu niosą wsparcie psychologiczne nie tylko Pacjentom walczącym z nowotworami, ale także ich bliskim – dla nich bowiem przytłaczająca diagnoza jest zwykle równie ciężka, jak dla samych chorych. Takie wsparcie w trudnych chwilach jest szczególnie istotne, ponieważ rodziny, które rozumieją czym jest nowotwór i wiedzą, jak może przebiegać walka z nim, są w stanie skuteczniej wspierać Pacjentów i wiedzą, jak z nimi rozmawiać oraz podnosić na duchu.


W skrócie więc, psychoonkologia skupia się na:


• niesieniu pomocy psychologicznej Pacjentom zmagającym się z chorobami nowotworowymi;


• niesieniu pomocy psychologicznej rodzinom chorych oraz przekazywaniu im wiedzy z zakresu komunikowania się z Pacjentem i wspieraniu go w walce z chorobą;


• szerzenie wiedzy na temat nowotworów, profilaktyki, metod samobadania itd.


### Psychoonkologia – przykładowe formy wsparcia


Psychoonkolodzy w swojej codziennej pracy wykorzystują różne formy wsparcia Pacjentów oraz ich bliskich, przy czym każdorazowo metodę dobierają odpowiednio do etapu zaawansowania choroby, a także ogólnej kondycji psychofizycznej chorego lub osoby szczególnie mu bliskiej.


Przykładowe metody niesienia pomocy psychoonkologicznej to:


• **ACT** – to terapia polegająca na wspieraniu chorego w taki sposób, aby zaczął on akceptować sytuację, w której się znalazł, skupił się na tym co „tu i teraz” oraz zaczął dostrzegać pozytywne strony w zwykłych, codziennych zdarzeniach;


• **Metoda Simontona** – w tym przypadku wsparcie psychoonkologiczne skupia się na działaniach zmierzających do poprawy kondycji emocjonalnej chorych, którzy z reguły, po poznaniu diagnozy, mają poczucie beznadziei i z góry zakładają, że nie uda im się wygrać walki z nowotworem. Co do zasady, terapia ma minimalizować lęk i stres związany z chorobą, pozwalać czerpać większą radość z życia, budować w Pacjencie większą wiarę w wyzdrowienie, motywować go do leczenia, poprawić jego zaufanie do lekarzy oraz ułatwić mu komunikację z bliskimi w obliczu choroby, z jaką musi się zmagać.


### Wsparcie psychoonkologiczne – gdzie można szukać pomocy?


Dobry psychoonkolog to osoba, która nie tylko ukończyła studia psychologiczne, ale także posiada specjalizację z zakresu psychoonkologii. Oprócz psychoonkologów posiadających odpowiednie certyfikaty potwierdzające ich wiedzę, ważnym wsparciem dla Pacjentów i ich bliskich mogą być psycholodzy, którzy specjalizują się w pracy z osobami chorującymi na różnego rodzaju nowotwory. Profesjonalnego wsparcia psychoonkologicznego najlepiej szukać w Centrach Onkologii, które współpracują z tego typu specjalistami, a także wśród ekspertów zrzeszonych w tzw. Polskim Towarzystwie Psychoonkologicznym.


Rola wsparcia psychoonkologicznego w leczeniu chorób nowotworowych23:06
### Psychoonkologia a etapy choroby


Psychoonkologia jest niezwykle ważna i pomocna na każdym etapie zaawansowania choroby.


• **Początek choroby**


Po postawieniu diagnozy, zarówno u Pacjenta, jak i jego bliskich pojawiają się bardzo zmienne, a zarazem niezwykle intensywne emocje. Rolą psychoonkologa jest na tym etapie między innymi wyjaśnienie na czym polega choroba i próba oswojenia Pacjenta oraz osób mu najbliższych z tym tematem. Psychoonkolog motywuje także Pacjenta do podjęcia leczenia i edukuje – obala popularne mity, tłumaczy zawiły żargon medyczny i omawia emocje, które mogą się pojawić.


• **Podjęcie leczenia**


Wsparcie psychoonkologiczne jest nieocenione również na etapie podjęcia leczenia. W tym czasie psychoonkolodzy skupiają się głównie na wspieraniu Pacjenta oraz jego bliskich w procesie leczenia. Na drodze do odzyskania zdrowia i pełni sił witalnych ważne jest między innymi zminimalizowanie stresu (zarówno Pacjenta, jak i osób mu najbliższych) związanego z niepewną przyszłością i kryzysową sytuacją, w jakiej wszyscy się znaleźli.


• **Zaawansowane etapy leczenia i jego zakończenie**


Bez względu na to, jakie będą skutki podjętego leczenia, Pacjent oraz jego najbliższa rodzina będą silnie odczuwać ogromną zmianę w życiu i strach związany z długim leczeniem. Zadaniem psychoonkologa na koniec leczenia jest pomoc w uporaniu się z trudnymi przeżyciami, do których doprowadziła choroba nowotworowa. Specjalista na tym etapie podejmuje więc działania, które mają na celu zwiększyć poczucie wartości Pacjenta i jego pewność siebie, co z kolei pozwoli jemu i jego bliskim łatwiej przetrwać ten niezwykle trudny i pełen niepewności czas.


**Przeczytaj również:**


[Rola diety, sportu i psychoonkologii w leczeniu nowotworów krwi](/dawka-wiedzy/o-programie-wsparcia-pacjentow/rola-diety-sportu-i-psychoonkologii-w-leczeniu-nowotworow-krwi "Rola diety, sportu i psychoonkologii w leczeniu nowotworów krwi")


[Jak wspierać bliskich chorych na nowotwory krwi podczas leczenia hematoonkologicznego?](/dawka-wiedzy/o-programie-wsparcia-pacjentow/jak-wspierac-bliskich-chorych-na-nowotwory-krwi-podczas-leczenia-hematoonkologicznego "Jak wspierać bliskich chorych na nowotwory krwi podczas leczenia hematoonkologicznego?")


  




Link: https://www.dkms.pl/dawka-wiedzy/o-programie-wsparcia-pacjentow/rola-wsparcia-psychoonkologicznego-w-leczeniu-chorob-nowotworowych
