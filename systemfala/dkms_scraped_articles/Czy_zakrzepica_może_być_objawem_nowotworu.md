# Czy zakrzepica może być objawem nowotworu?

**Ponad 150 lat temu, francuski lekarz Armand Trousseau odkrył i opisał po raz pierwszy związek pomiędzy występowaniem nowotworów, a wędrującym zakrzepowym zapaleniem żył spowodowanym nadkrzepliwością krwi (1\). Obecnie wiemy już dużo więcej o tym zjawisku. Czy zdiagnozowana zakrzepica może sygnalizować nowotwór? Czy nowotwór jest czynnikiem ryzyka wystąpienia zapalenia żył? Dowiedz się więcej o powiązaniach między zakrzepowym zapaleniem żył a występowaniem nowotworu.**


### Zakrzepica – co to za choroba?


Zakrzepica to stan chorobowy polegający na powstawaniu skrzepliny w świetle naczynia krwionośnego:


* **w tętnicy:** wtedy mówimy o zakrzepicy tętniczej.
* **w żyle:** wtedy mówi się o zakrzepicy żylnej (2\).


Żylna choroba zakrzepowo\-zatorowa to ogólne określenie opisujące powstawanie zakrzepu krwi blokującego żyłę, które może nastąpić w dowolnej części układu żylnego. Najczęstszym miejscem powstawania zakrzepicy żylnej są naczynia żylne kończyn dolnych (zakrzepica żył głębokich) i miednicy. Inną postacią żylnej choroby zakrzepowo\-zatorowej jest zatorowość płucna.


**Zakrzepica zaliczana jest do chorób cywilizacyjnych i jest trzecią pod względem częstości występowania chorobą układu krążenia.** W wielu przypadkach rozwija się niezauważalnie, u 50% Pacjentów nie daje na początku praktycznie żadnych wyraźnych objawów.


### Jak rozpoznać zakrzepicę? \- objawy


Należy pamiętać, że zakrzepica, która daje poważne objawy jest już dość zaawansowana, dlatego przy występowaniu objawów wskazujących na zakrzepicę należy niezwłocznie udać się do lekarza.


**Na podejrzenie zakrzepicy żył głębokich mogą wskazywać objawy takie jak:**


* obrzęk lub uczucie ciężkości w jednej kończynie dolnej,
* tkliwość palpacyjna kończyny,
* zaczerwienienie skóry i wzrost ciepłoty podudzia lub całej nogi,
* ból nasilający się przy ucisku lub zgięciu stopy oraz przy chodzeniu i staniu, mijający przy unieruchomieniu,
* nadmierne wypełnienie żył powierzchniowych,
* zasinienie skóry stóp i podudzi,
* stan podgorączkowy lub gorączka.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
**Na podejrzenie zatorowości płucnej mogą wskazywać objawy takie jak:**


* duszność,
* ból w klatce piersiowej,
* przyspieszoną akcję serca (tętna),
* kaszel, zwykle suchy,
* zasłabnięcie lub omdlenie w wyniku spadku ciśnienia tętniczego,
* krwioplucie.


Podobne objawy mogą również świadczyć o innych chorobach układu krążeniowo\-oddechowego, więc konieczna jest pilna konsultacja z lekarzem. 


### Zakrzepica – diagnostyka


**Do rozpoznania zakrzepicy stosuje się poniższe badania:**


* wywiad medyczny,
* badanie fizykalne
* wykorzystanie skal stworzonych w celu oceny prawdopodobieństwa (np. skala Wellsa),
* określone badania obrazowe, w zależności od objawów (np. USG dopplerowskie układu żylnego z próbą uciskową, badania tomograficzne, angiograficzne rezonans magnetyczny itd.)
* badania laboratoryjne w zależności od sytuacji (np.. [morfologia krwi](https://www.dkms.pl/dawka-wiedzy/o-nowotworach-krwi/diagnostyka), D\-dimery, gazometria itp.)


### Zakrzepica a nowotwór – jaka jest zależność?


Udowodniono, że choroby nowotworowe są niezależnym czynnikiem ryzyka rozwoju choroby zakrzepowo\-zatorowej. Czasem się zdarza, że pojawienie się zakrzepicy jest pierwszym objawem choroby nowotworowej, dlatego przy rozpoznaniu ŻChZZ ocenia się wszystkie czynniki ryzyka, które mogły spowodować zakrzepicę. Dlatego tak **istotne jest, aby nie lekceważyć najmniejszych objawów mogących wskazywać na żylną chorobę zatorowo\-zakrzepową**.


ŻChZZ, jako powikłanie choroby nowotworowej najczęściej pojawia się podczas aktywnej fazy i leczenia choroby, ale może pojawić się nawet do kilku lat przed zdiagnozowaniem choroby nowotworowej (3\)**.** Nawet 30% Pacjentów z nowotworem dotyka zakrzepica żył głębokich.


**Zakrzepica najczęściej występuje u Pacjentów chorych na:**


* raka trzustki i płuca (u 30% chorych),
* raka żołądka (15%),
* raka jelita grubego (3–10%),
* raka jajnika, macicy, prostaty i piersi (2–7%)(4\)


**Zakrzepica jest częstym i zagrażającym powikłaniem u Pacjentów z rakiem oraz jest drugą najczęstszą przyczyną zgonów w tej grupie chorych,** zaraz po chorobie podstawowej (5\).


**Na wzrost ryzyka wystąpienia zakrzepicy u Pacjentów onkologicznych wpływa wiele czynników:**


* leki stosowane w trakcie chemioterapii zwiększające krzepliwość krwi,
* konieczność wykonywania rozległych operacji, po których Pacjent musi leżeć unieruchomiony,
* częste interwencje wewnątrznaczyniowe (np. wkłucie centralne),
* rozrost komórek nowotworowych, które stymulują czynniki krzepnięcia krwi,
* długotrwała hospitalizacja.


### Zakrzepica objawem nowotworu trzustki


Symptomy, które wyprzedzają rozwój choroby nowotworowej nazywane są objawami prodromalnymi nowotworu lub zespołami paranowotworowymi. Wczesne rozpoznanie pierwszych objawów nowotworu jest kluczowe dla wdrożenia szybkiej diagnostyki i leczenia. Dodatkowo, przy rozpoznaniu nowotworu zawsze rozważa się ewentualne ryzyko pro\-zakrzepowe i wdraża się postępowanie profilaktyczne w razie takiej potrzeby.


Zakrzepica żylna, wraz z tachykardią i obrzękami, należą do paranowotworowych zespołów hematologicznych, które mogą świadczyć o raku trzustki lub [białaczkach](https://www.dkms.pl/dawka-wiedzy/o-nowotworach-krwi/bialaczka).


Nowotwór, na skutek zaburzeń, które mogą doprowadzić do nadmiernej koagulacji (krzepliwości) krwi, może spowodować tworzenie się skrzeplin w układzie żylnym. W ten sposób pojawia się ryzyko powikłań zakrzepowo\-zatorowych: zakrzepica żylna, zatorowość płucna. Dość specyficznym i często pojawiającym się objawem jest objaw Trousseau, czyli wędrujące, nawracające zapalenie żył powierzchownych.(5\) W przypadku raka trzustki ryzyko takich powikłań wynosi niemal 60%


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!


Bibliografia


(1\) Źródło: „Zakrzepica i zatorowość u chorego na nowotwór – problemy diagnostyczne i terapeutyczne”, prof. dr hab. med. Krystyna Zawilska, Poznań 2013\.


(2\) Źródło: „Zakrzepica a nowotwór. Praktyczny poradnik dla pacjentów”, Piotr Rzepecki, Kinga Głogowska, Tomasz Chojnacki, Klinika Chorób Wewnętrznych i Hematologii, Wojskowy Instytut Medyczny w Warszawie.


(3\) Źródło: [https://www.zwrotnikraka.pl/zylna\-choroba\-zakrzepowo\-zatorowa\-a\-choroba\-nowotworowa/](https://www.zwrotnikraka.pl/zylna-choroba-zakrzepowo-zatorowa-a-choroba-nowotworowa/)


(4\) Źródło: [https://www.zakrzepica24\.pl/](https://www.zakrzepica24.pl/o-zakrzepicy)


(5\) Źródło: „Profilaktyka pierwotna zakrzepicy żył głębokich przy użyciu heparyny drobnocząsteczkowej w raku jajnika”, Mariusz Sanocki, praca doktorska, Poznań 2013r.


  




Link: https://www.dkms.pl/dawka-wiedzy/o-nowotworach-krwi/czy-zakrzepica-moze-byc-objawem-nowotworu
