# Mieszkam za granicą – czy mogę zarejestrować się w polskiej bazie Dawców szpiku?

#### W różnych miejscach na świecie organizowane są akcje rejestracyjne po to, żeby zwiększyć szanse na znalezienie zgodnych Dawców dla Pacjentów potrzebujących przeszczepienia. Ogólna zasada, dotycząca rejestracji w bazie potencjalnych Dawców szpiku zakłada, że mogą do niej dołączyć wyłącznie osoby, zamieszkujące dany kraj. Ten schemat postępowania dotyczy wszystkich baz Dawców na świecie. **Potencjalnym Dawcą szpiku i komórek macierzystych\- w bazie Fundacji DKMS \- może być osoba, mieszkająca na stałe w Polsce**.


### DAWCA DOSTĘPNY OD ZARAZ!


Dawcą może być osoba zamieszkująca dany kraj **na stałe \-** w taki sposób postępują wszystkie bazy na świecie. Kryterium to jest niezwykle istotne i wynika nie tylko z potrzeby stałego kontaktu z potencjalnym Dawcą, ale przede wszystkim \- w przypadku znalezienia „bliźniaka genetycznego” \- zapewnienia szybkiego i bezpiecznego pobrania materiału do przeszczepienia. Proces oddania szpiku związany jest z koniecznością odbycia co najmniej 3 wizyt w kraju, rozłożonych w czasie, w celu wykonania odpowiednich badań. Potwierdzenie, czy [Dawca zostanie zakwalifikowany](/dawka-wiedzy/o-nowotworach-krwi/procedura-transplantacji-komorek-macierzystych "Zasady kwalifikacji do transplantacji krwi i pobrania komórek krwiotwórczych") do pobrania komórek, może potrwać miesiąc lub nawet kilkanaście tygodni ze względu na typizację potwierdzającą, szczegółowe badania, stan zdrowia Pacjenta. W tym czasie kontakt z potencjalnym Dawcą powinien przebiegać bez zakłóceń i gwarantować możliwość sprawnego przeprowadzenia wszystkich niezbędnych procedur medycznych. W przypadku Fundacji DKMS badania wykonywane są na terenie Polski, a pobranie następuje w jednej z 9 klinik, z którymi fundacja współpracuje \- w Warszawie (3 kliniki), Gdańsku, Poznaniu, Gliwicach, Krakowie, Wrocławiu i w Szczecinie. Dokładne lokalizacje klinik znajdują się [TUTAJ](/o-pobraniu/przed-pobraniem/gdzie-oddaje-sie-szpik-oraz-pobiera-komorki-macierzyste "Gdzie oddaje się szpik oraz pobiera komórki macierzyste? "). Dla wielu osób, przebywających poza granicami Polski, kilkukrotny przyjazd do kraju, w celu wykonania badań, może być niestety dużym problemem. Dostępny Dawca to taki, który nie tylko szybko otrzyma wiadomość, o potencjalnej możliwości oddania szpiku, ale jednocześnie – będzie mógł szybko zareagować na potrzebę chorego \- a w całej procedurze oddania liczy się czas. Dodatkowo, zgodnie z polskim prawem, na czas donacji i badań przysługują pełnopłatne dni wolne i jeśli Dawca wyrazi chęć, to Fundacja pomoże w załatwieniu tych formalności z pracodawcą. Po pobraniu szpiku lub komórek macierzystych Dawca może otrzymać zwolnienie lekarskie, które \- w innym kraju – może nie zostać uwzględnione.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### WYJEŻDŻAM – CO DALEJ?


Jeśli jesteś zarejestrowany w polskiej bazie Dawców szpiku Fundacji DKMS, a planujesz wyjazd za granicę na dłuższy czas, to powinieneś skontaktować się z nami, abyśmy mogli na ten czas wyrejestrować Cię z naszej bazy. To nie oznacza, że odbierzesz choremu szansę na życie! Wystarczy, że skontaktujesz się z bazą potencjalnych Dawców szpiku kostnego w kraju, w którym będziesz przebywać, w celu rejestracji. Przydadzą Ci się do tego wyniki typizacji HLA, dlatego nie zapomnij do nas wysłać – drogą pocztową – pisma, z prośbą o ich udostępnienie. Jeśli okaże się, że postanowisz wrócić do Polski, to sytuacja wygląda analogicznie \- musisz wyrejestrować się z bazy zagranicznej i skontaktować się z nami, żebyśmy mogli przywrócić Cię do polskiej bazy Fundacji DKMS. Te wszystkie procedury są niezwykle ważne ze względu na proces pobrania komórek macierzystych z krwi lub szpiku, który – w zależności od sytuacji – może wymagać szybkiego działania. Pamiętaj, że rejestrując się w bazie Dawców szpiku stajesz się szansą na życie dla Pacjentów, dlatego bądź z nami w kontakcie i informuj nas o ewentualnych zmianach miejsca zamieszkania. Aktualizacji możesz dokonać poprzez formularz danych na stronie dkms.pl bądź napisać do nas maila na [rejestracja@dkms.pl](mailto:rejestracja@dkms.pl). Jeżeli mieszkasz za granicą i nie wiesz, gdzie możesz się zarejestrować, to także napisz do nas, a my przekażemy Ci informację, w jakiej bazie możesz się zarejestrować.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!



Link: https://www.dkms.pl/dawka-wiedzy/o-rejestracji/mieszkam-za-granica-czy-moge-zarejestrowac-sie-polskiej-bazie-dawcow-szpiku
