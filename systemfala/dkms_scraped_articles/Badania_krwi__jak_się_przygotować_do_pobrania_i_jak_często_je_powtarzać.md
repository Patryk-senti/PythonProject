# Badania krwi – jak się przygotować do pobrania i jak często je powtarzać?

**Niekiedy również już na wczesnym etapie pozwala wykryć inne nieprawidłowości i poważne schorzenia. Jak przygotować się do badania krwi? Jak często je powtarzać? Odpowiedzi na te i inne pytania, związane z morfologią, znajdziesz w tym artykule.**


### Morfologia – informacje ogólne


Morfologia jest jednym z podstawowych badań diagnostycznych, które pozwala na określenie ogólnego stanu zdrowia Pacjenta. Na podstawie uzyskanych wyników, lekarz jest w stanie podejrzewać lub zdiagnozować np. stan zapalny, infekcję, anemię, małopłytkowość czy inne nieprawidłowości. Badanie krwi umożliwia zarówno ilościową, jak i jakościową ocenę wielu istotnych dla zdrowia elementów morfotycznych – erytrocytów, leukocytów, trombocytów a także i innych wskaźników. W ramach badania morfologii, określany jest także poziom hemoglobiny i hematokryt. Przykładowo, jeśli poziom hemoglobiny jest za niski, świadczy to o niedokrwistości. Zdarza się też, że poziom hemoglobiny jest wyższy niż norma – wówczas można mówić o nadkrwistości. 


### Jak często robić badania krwi?


Badania krwi, w zależności od aktualnego stanu zdrowia i chorób przewlekłych, warto wykonywać profilaktycznie, zwłaszcza kobiety powinny wykonywać je regularnie. Co ważne, dotyczy to w równym stopniu osób młodych, jak i seniorów. Badanie krwi jest praktycznie bezbolesne (czuć jedynie moment wkłucia igły) i nie zabiera dużo czasu. Dzięki morfologii można w porę wykryć np. niedokrwistość z niedoboru żelaza, stany zapalne lub infekcyjne, zaburzenia odporności, białaczkę oraz wiele innych poważnych schorzeń i szybko wdrożyć odpowiednie leczenie.


### Badanie krwi a dawstwo szpiku


Myślisz o tym, by zostać Dawcą szpiku i pomóc komuś, kto tej pomocy pilnie potrzebuje? Pamiętaj, że w takiej sytuacji, jednym z etapów przed pobraniem szpiku, jest wspomniane już badanie krwi.


O co chodzi?


* Jeśli w trakcie rozmowy potwierdzisz swoją chęć i gotowość do oddania szpiku, uruchomisz proces, na którego końcu znajduje się On – Pacjent. Człowiek, któremu możesz uratować życie.
* W ramach wspomnianego już procesu, koordynator umówi Cię na badania krwi (w dogodnym dla Ciebie terminie). Badanie jest niezbędne do potwierdzenia tzw. „zgodności tkankowej” pomiędzy Tobą a Pacjentem.
* Badanie krwi polega na pobraniu kilku próbek krwi. Tylko tyle wystarczy, by eksperci mogli oznaczyć Twoją grupę krwi, czynnik Rh i wykluczyć choroby zakaźne.


Jak wyglądają kolejne etapy? O tym więcej w artykule [„Czy oddawanie szpiku i komórek macierzystych jest trudne?”](/o-pobraniu/jest-zgodnosc "Jest zgodność")


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### Badanie krwi – jak się przygotować?


Udało się! Zostałeś zapisany na morfologię. Jak się przygotować do badania krwi?


Przede wszystkim pamiętaj o tym, że parametry Twojej krwi mogą istotnie zmieniać się w zależności np. od pory dnia czy tego, co wcześniej zjesz. Dlatego są pewne wytyczne, którymi powinno się kierować, żeby wyniki badania nie wyszły nieprawidłowe.


Czego nie robić przed badaniem krwi? W ramach przygotowania do badania krwi, około **3 dni wcześniej:**


* zrezygnuj z intensywnego wysiłku fizycznego;
* nie pij alkoholu i nie stosuj innych używek.


**Dzień przed badaniem** (nie zmieniając diametralnie dotychczasowych przyzwyczajeń) zadbaj o lekkostrawną dietę.


**A jak wysiłek fizyczny wpływa na badania i dlaczego trzeba zrezygnować z intensywnych treningów przed pobraniem krwi?**


Poprzez wysiłek fizyczny zmieniamy gospodarkę elektrolitową (przyjmujemy dodatkowe płyny oraz tracimy płyny z potem) oraz stymulujemy zmiany stężeń hormonów w organizmie. Hormony są w naszym ciele na tyle istotne, że ich wahania mogą spowodować zmianę parametrów wielu rutynowych badań. Dlatego, żeby mieć pewność, że wyniki nie będą obarczone błędem – zaleca się powstrzymanie od intensywnego wysiłku fizycznego na 2\-3 dni przed badaniami.


**Na około 12 godzin przed** wykonaniem morfologii:


* zrezygnuj ze spożywania posiłków;
* zrezygnuj z picia kawy i herbaty.


**W dniu badania krwi:**


* przed wyjściem z domu możesz wypić maksymalnie 2 szklanki wody;
* przyjdź do laboratorium rano – koniecznie na czczo (jeśli lekarz nie zaleci inaczej) i najlepiej przed przyjęciem leków (o ile przyjmujesz jakieś na stałe);
* usiądź na około kwadrans – dzięki temu wyniki będą najbardziej miarodajne. Jak się bowiem okazuje, nawet umiarkowany wysiłek fizyczny (np. spacer z domu do laboratorium) może zaburzyć wyniki badań.


**A czy zamiast wody można pić kawę przed badaniem krwi**?


Nie, na badania powinno się przyjść na czczo. Kawa zawiera kofeinę oraz inne składniki odżywcze, które mogą przedostać się do układu krążenia i zaburzyć oznaczenia niektórych parametrów, jak np. magnez, glukoza, poziom elektrolitów i inne.


Na 12 godzin przed wykonaniem badań trzeba więc zrezygnować z picia kawy, ale również herbaty (która też zawiera związki, które mogą zaburzyć wyniki badań). W tym czasie powinno się również całkowicie zrezygnować ze spożywania posiłków.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/badanie-krwi-jak-czesto-je-wykonywac
