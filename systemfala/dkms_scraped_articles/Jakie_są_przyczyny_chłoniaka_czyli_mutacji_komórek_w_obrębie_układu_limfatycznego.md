# Jakie są przyczyny chłoniaka, czyli mutacji komórek w obrębie układu limfatycznego?

**Objawy łatwo pomylić z innymi schorzeniami albo po prostu je przeoczyć. A jakie są przyczyny chłoniaka?**


### Przyczyny chłoniaka – co to za choroba?


Mianem chłoniaka określa się grupę chorób nowotworowych, które mają związek z **mutacją komórek w obrębie układu limfatycznego**, czyli chłonnego. Przyczyny zmian nie zawsze są znane ani zidentyfikowane. Najczęściej dotykają one:


* limfocytów typu T, (12%)
* limfocytów typu B, (86%)
* naturalnych komórek cytotoksycznych (tzw. komórki NK). (2%)


Rodzaj komórki oraz mutacji definiuje objawy oraz typ chłoniaka. Przyczyn właściwie nie da się precyzyjnie określić – **czynników ryzyka może być wiele** i wcale nie muszą być gwarancją zachorowania. Mimo wszystko jest to jeden z najczęściej występujących nowotworów zarówno u dorosłych, jak i dzieci.


Ciekawostka:Według statystyk chłoniak stanowi ok.10% przypadków zachorowalności na nowotwory. Z kolei chłoniak Hodgkina stanowi 15% wśród chłoniaków.
Przeczytaj także: [Jakie są rodzaje nowotworów krwi?](/dawka-wiedzy/o-nowotworach-krwi/nowotwory-krwi-rodzaje "Nowotwory krwi: rodzaje i objawy")


Warto również zauważyć, że ta choroba znajduje się na 6 miejscu pod względem zachorowalności oraz śmiertelności spowodowanej przez różnego rodzaju nowotwory. Nic zatem dziwnego, że coraz częściej poszukujemy informacji na temat chłoniaka – przyczyn, objawów oraz metod leczenia. Warto o tym wiedzieć, ponieważ nowotwory układu chłonnego często **rozpoznawane są w późnej fazie**, co znacznie utrudnia walkę o zdrowie i życie.


Ciekawostka:Jeszcze kilka lat temu w Polsce wykrywano ok. 7500 przypadków chłoniaka rocznie – liczby te mogą dynamicznie wzrastać.

### Chłoniak – przyczyny:


Zarówno w przypadku innych chorób nowotworowych, jak i chłoniaka **przyczyny bardzo trudno jednoznacznie określić**. Lekarze nie są w stanie stwierdzić, co dokładnie było powodem mutacji, ponieważ zwykle przyczyn chłoniaka jest kilka. Trudno również o jakiekolwiek działanie profilaktyczne, skoro zachowania organizmu w tym przypadku nie da się przewidzieć. Przede wszystkim mówi się więc o **czynnikach ryzyka**.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Chłoniak \- czynniki ryzyka:


* otyłość (BMI \>30%),
* predyspozycja genetyczna,
* choroby autoimmunologiczne, np. celiakia, reumatoidalne zapalenie stawów czy inne,
* infekcje wirusowe, np.: zakażenie wirusem EBV (Epsteina Barr), , HIV, HCV, HTLV,
* infekcje bakteryjne, np.: Helicobacter pylori, Campylobacter jejuni i inne
* pierwotne i wtórne niedobory odporności (np. po zastosowaniu leków immunosupresyjnych),
* stan po przeszczepieniu komórek krwiotwórczych lub narządów
* stan po chemioterapii lub radioterapii,
* praca w niebezpiecznych warunkach np. w kontakcie z pestycydami, azbestem, benzenem albo promieniowaniem jonizującym.


Przyczyny chłoniaka mogą mieć więc związek ze środowiskiem, genetyką albo dotyczą wykonywanej pracy, działania układu immunologicznego oraz infekcji. Powody różnią się w zależności od typu nowotworu układu chłonnego.


To może Cię zainteresować: [Jakie są przyczyny białaczki](https://www.dkms.pl/dawka-wiedzy/o-nowotworach-krwi/bialaczka)?


#### Przyczyny agresywnego chłoniaka rozlanego, z dużych komórek B


Tak zwane chłoniaki DLBCL występują najczęściej – szacuje się, że stanowi **ok. 35% wszystkich chojniaków agresywnych.**


Warto wiedzieć:Według statystyk w Europie chłoniaka rozlanego z dużych komórek B rozpoznaje się u kilkanaście przypadków rocznie na 100 tysięcy osób.
A jakie mogą być przyczyny? Chłoniak DLBCL może być spowodowany przez:


* pracę w przemyśle chemicznym i kontakt z trującymi środkami,
* przypadki chłoniaka wśród członków rodziny,
* choroby autoimmunologiczne np. zespół Sjörgrena czy reumatoidalne zapalenie stawów,
* wirusowe zapalenie wątroby typu C,
* niska odporność spowodowaną, chociażby przez wirusa HIV.


#### Chłoniak Hodgkina – przyczyny


Na ten nowotwór chorują najczęściej **osoby w wieku 20\-40 lat lub po 50 roku życia**. Osoby powyżej 65 roku stanowią wyłącznie 20% wszystkich przypadków chłoniaka Hodgkina (inna nazwa: chłoniak ziarniczy. Stara nazwa: ziarnica złośliwa). Przyczyny chłoniaka trudno wykryć, ponieważ nowotwór dotyczy przede wszystkim osób młodych, sprawnych i aktywnych.


Warto wiedzieć:Bez względu na przyczyny chłoniaka Hodgkina, ok. 85% przypadków udaje się wyleczyć. Wszystko dzięki dostępowi do nowoczesnych metod leczenia onkologicznego.

**Chłoniak Hodgkina – przyczyny nowotworu:**


* chorzy wśród członków rodziny,
* zakażenia wirusem Epsteina\-Barr (EBV) – stwierdza się u ok. 30\-40% przypadków,
* zaburzenia immunologiczne,
* narażenie na promieniowanie jonizujące i leczenie immunosupresyjne,
* wirus HIV – zakażenie zwiększa ryzyko 10\-krotnie.
* Wirusy HCV, CMV, HTLV


Objawy nie są charakterystyczne. Może to być **wysoka gorączka powyżej 38 stopni trwająca dłużej niż 2 tygodnie, pocenie się w nocy oraz spadki wagi powyżej 10% masy ciała**. Dodatkowy niepokój powinny szczególnie wywołać **powiększone węzły chłonne**. W takiej sytuacji należy udać się do lekarza, nawet jeśli dolegliwości nie powodują bólu (czasem stwierdza się bolesność powiększonych węzłów chłonnych po spożyciu alkoholu).


#### Przyczyny chłoniaka grudkowego


W przypadku tego typu chłoniaka **przyczyny nie są znane**. Choroba przez większość czasu przebiega skąpo\- lub bezobjawowo. Przeważnie uwagę zwracają dopiero znacznie powiększone węzły chłonne. Dotyczy przede wszystkim **osób starszych powyżej 60 roku** życia. Średnia przeżycia to ok. 7\-10 lat, ale 20% chorych żyje z nowotworem nawet 20 lat.


Warto wiedzieć:W przypadku Europy Zachodniej chłoniak grudkowy stanowi ok. 20\-30% wszystkich przypadków chłoniaków. Natomiast w Polsce wynik ten wynosi ok. 10%.

[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/jakie-sa-przyczyny-chloniaka-czyli-mutacji-komorek-obrebie-ukladu-limfatycznego
