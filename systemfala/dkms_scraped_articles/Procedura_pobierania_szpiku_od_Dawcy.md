# Procedura pobierania szpiku od Dawcy

Zazwyczaj po 2\-3 tygodniach, od momentu szczegółowych badań, następuje pobranie komórek macierzystych lub szpiku. W przypadku pobrania komórek macierzystych – zarezerwuj sobie 2 dni. Fundacja zapewni Ci hotel oraz wyżywienie, a także pokryje koszty przejazdu. Na czas donacji i badań przysługują Ci pełnopłatne dni wolne, a Fundacja pomoże w załatwieniu formalności z Twoim pracodawcą. W przypadku pobrania szpiku, potrzebne będą 2\-3 dni, ponieważ ta metoda wymaga hospitalizacji.


**Pamiętaj, że zdarza się, iż w ciągu 3 miesięcy, od momentu znalezienia zgodnego Dawcy, stan Pacjenta nie pozwala na wykonanie przeszczepienia lub dla Pacjenta znalazło się więcej Dawców i wówczas lekarze wybiorą dla niego tego, który wykazuje największą zgodność z chorym. Pomimo tego pozostań z nami w kontakcie, ponieważ jeśli tym razem nie uda Ci się podzielić z kimś szpikiem, to pozostaniesz w bazie i będziesz dostępny dla innych Pacjentów! I przede wszystkim – nie stresuj się samą procedurą – na każdym etapie możesz liczyć na nasze wsparcie, ponieważ cały proces przeprowadza Fundacja DKMS!**


#### ODDAŁEŚ, ALE TO NIE WSZYSTKO


Dawca, który oddał swoje komórki macierzyste choremu, jest traktowany jako „rezerwowy”, na wypadek nawrotu choroby Pacjenta i konieczności ponownego pobrania materiału do transplantacji. Ten okres „zamrożenia” Dawcy w bazie trwa 2 lata. Dodatkowo, po podzieleniu się z potrzebującym Pacjentem cząstką siebie, Dawca jest pod opieką Fundacji przez kolejnych 10 lat. Badania kontrolne (morfologia) są przeprowadzane po miesiącu i po 6 miesiącach od pobrania. Dawca wypełnia także co roku ankietę medyczną, która ma na celu monitorowanie jego stanu zdrowia.



Link: https://www.dkms.pl/o-pobraniu/jest-zgodnosc/procedura-pobierania-szpiku-od-dawcy
