# Jakie są przyczyny białaczki? 

### Przyczyny białaczki


Białaczka to grupa [chorób nowotworowych układu krwiotwórczego](https://www.dkms.pl/dawka-wiedzy/o-nowotworach-krwi), która może dotknąć osobę w każdym wieku. Przyczyn białaczki można upatrywać w **mutacji DNA** w obrębie komórki macierzystej lub prekursorowej szpiku kostnego. W efekcie wadliwe **komórki namnażają się w niekontrolowany sposób**, a będąc w krwiobiegu, niszczą prawidłowe komórki, takie jak czerwone krwinki, a także atakują narządy, czasami **naciekając węzły chłonne, wątrobę, śledzionę, układ nerwowy, skórę czy nerki**. Skład krwi jest zaburzony (dominują niedojrzałe krwinki białe, wypierające prawidłowe komórki), przez co nie spełnia swoich funkcji. 


Pozostaje jednak pytanie: co powoduje mutacje w kodzie genetycznym tych komórek? **Mutacje dotyczą genów kodujących białko p53**. Białko p53 eliminuje komórki, które uległy transformacji nowotworowej. U osób chorych na białaczkę często jest ono zmutowane, przez co nie realizuje w pełni swoich funkcji i nie usuwa wadliwych komórek. 


Przyczyny białaczki nie zostały w pełni zbadane i ciężko przedstawić konkretne podłoże, które prowadzi do rozwoju choroby. Można jednak przybliżyć **czynniki predysponujące**, których obecność może sprzyjać pojawieniu się choroby. Jakie są przyczyny białaczki?


• Nadmierna ekspozycja na **promieniowanie jonizujące**.


• Częsty kontakt ze związkami chemicznymi, takimi jak **pestycydy, herbicydy, insektycydy oraz rozpuszczalniki**. Czynniki ryzyka to także **pochodne benzenu** i środki alkilujące, a w tym **chemioterapeutyki**, czyli substancje wykorzystywane podczas leczenia chorób zakaźnych. 


• **Nałogowe palenie tytoniu** (może prowadzić do rozwoju ostrej białaczki szpikowej).


• **Cytostatyki**, czyli substancje chemiczne wykorzystywane podczas chemioterapii. Mogą predysponować do wystąpienia ostrej białaczki szpikowej. 


• **Długotrwałe obniżenie odporności** (immunosupresja) po przeszczepie narządu, wrodzone zaburzenia odporności. 


• Niektóre **wirusy onkogenne** (np. HTLV).


• Inne choroby szpiku, takie jak **zespół mielodysplastyczny** (MDS – myelodysplastic syndrome), choroby mieloproliferacyjne. 


• Niektóre choroby genetyczne, takie jak z**espół Downa, zespół Blooma, niedokrwistość Fanconiego** oraz **zaburzenia hormonalne i immunologiczne**. 


Wszystkie wymienione czynniki mogą doprowadzić do powstania mutacji genetycznych w komórkach macierzystych, z których wywodzą się kolejne komórki. W ten sposób pojawia się nowotworowa (np. białaczkowa) komórka macierzysta, która daje początek linii komórkowej białaczki – komórkom blastycznym. 


**Jeśli układ immunologiczny, który reaguje na nietypowe struktury komórkowe, jest osłabiony przez chorobę, nie rozpoznaje patologicznych, zmutowanych komórek i nie może się przed nimi bronić.** Komórki nowotworowe zaczynają się niekontrolowanie rozrastać, niszcząc zdrowe, niezbędne organizmowi komórki, takie jak prawidłowe komórki układu krwiotwórczego i krwi (leukocyty, erytrocyty, trombocyty). 


Wskutek dalszego namnażania się komórek białaczkowych, dochodzi do **anemii, małopłytkowości, powiększenia węzłów chłonnych i śledziony, infekcji, gorączki, bólów głowy, kości i stawów**, a także ogólnego osłabienia organizmu. Dalsze stadia białaczki różnią się w zależności od jej typu. 


Sprawdź więcej: [Jakie są objawy białaczki?](/dawka-wiedzy/o-nowotworach-krwi/jakie-sa-objawy-bialaczki "Jakie są objawy białaczki?")


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Skąd się bierze białaczka?


Jak powstaje [białaczka](https://www.dkms.pl/dawka-wiedzy/o-nowotworach-krwi/bialaczka) i skąd się bierze? Rozwój choroby związany jest ze zmianami ilościowymi i jakościowymi białych krwinek we krwi, szpiku i narządach wewnętrznych. Skład krwi staje się zaburzony, a przez to układ krwiotwórczy nie może prawidłowo pełnić swoich funkcji. Prześledź proces powstawania krwi oraz wadliwych komórek, by zrozumieć, skąd się bierze białaczka. 


#### **1\. Proces powstawania krwi**


Szpik kostny każdego dnia wytwarza miliardy nowych krwinek. Komórki pełnią swoją funkcję, zużywają się i są zastępowane przez nowe krwinki. **Komórki krwi dojrzewają i różnicują się na poszczególne rodzaje**: erytrocyty, leukocyty, trombocyty. Z każdej linii rozwojowej powstają **dojrzałe krwinki, które nie potrafią się już dzielić**. Te komórki mogą opuścić szpik i dotrzeć do naczyń krwionośnych i do wszystkich tkanek. We krwi zdrowych osób praktycznie nie ma niedojrzałych krwinek.


#### **2\. Namnażanie się komórek nowotworowych**


Jedna nieprawidłowa komórka prowadzi do namnażania się kolejnych patologicznych egzemplarzy – niedojrzałych krwinek białych typowych dla białaczki (tzw. komórki blastyczne). Przyczyną zwykle jest **mutacja genowa jednej z komórek układu krwiotwórczego**. Mutacja aktywuje **niekontrolowane podziały** komórkowe, a w dodatku **zahamowane są procesy dojrzewania i różnicowania się komórek**. Patologiczne krwinki białe nie dojrzewają, a zarazem nie tracą zdolności do podziału. Komórki białaczkowe przedostają się do krwi, a w dalszej kolejności mogą naciekać narządy. 


#### **3\. Specyfika komórek białaczkowych**


Komórki białaczkowe nie dojrzewają, są niewrażliwe na czynniki hamujące ich dojrzewanie, przez co namnażają się w niekontrolowany sposób. Są w stanie przeżyć znacznie dłużej niż prawidłowe krwinki, ponieważ mechanizm apoptozy (zaprogramowanej śmierci komórki) jest zaburzony. 


Od jednej nieprawidłowej komórki do pełnowymiarowej choroby – tak w dużym uproszczeniu powstaje białaczka.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/jakie-sa-przyczyny-bialaczki
