# Nadpłytkowość samoistna – objawy, leczenie, rokowania

### Nadpłytkowość samoistna – co to jest?


Nadpłytkowość samoistna (ang. essential thrombocythemia, ET) należy do chorób mieloproliferacyjnych (w ich przebiegu dochodzi do nadprodukcji jednego lub kilku rodzajów komórek krwi). Jest to **choroba nowotworowa, która cechuje się znacznie zwiększoną liczbą płytek krwi (większą niż 450 G/l) wskutek wzmożonego, niekontrolowanego namnażaniem się megakariocytów**, czyli dużych komórek szpiku kostnego, w wyniku fragmentacji których powstają trombocyty. Warto w tym miejscu przypomnieć, jaką rolę w organizmie pełnią płytki krwi. Są one odpowiedzialne za prawidłowe krzepnięcie krwi, a także stymulują wzrost komórek naczyń krwionośnych i mięśni gładkich. W przypadku skaleczenia trombocyty wraz z białkiem o nazwie fibryna tworzą skrzep, tamując krwawienie.


Przyczyna nadpłytkowości samoistnej nie jest w pełni wyjaśniona. Uważa się, że może być ona związana na przykład z nadmierną wrażliwością na cytokiny wpływające na wzrost liczby płytek lub zbyt małą wrażliwością na substancje odpowiedzialne za hamowanie produkcji płytek**. Choroba dotyczy głównie osób między 50\. a 60\. rokiem życia, a także Pacjentów w okolicach 30\. roku życia**. W starszych grupach wiekowych częstość zachorowań jest podobna u mężczyzn i kobiet, a wśród młodszych chorych dominuje płeć żeńska. Czy nadpłytkowość samoistna jest nowotworem złośliwym? U około 8% chorych następuje transformacja w samoistne zwłóknienie szpiku, rzadziej w ostrą białaczkę szpikową lub zespół mielodysplastyczny.


Nadpłytkowość samoistną **należy różnicować z nadpłytkowością wtórną, nazywaną również reaktywną.** Druga z wymienionych jest konsekwencją występowania innych schorzeń, najczęściej (w blisko 80% przypadków) stanów zapalnych, zakażeń bakteryjnych bądź wirusowych, przede wszystkim dróg oddechowych, a także: uszkodzenia tkanek w przebiegu zabiegów chirurgicznych, urazów lub oparzeń. Nadpłytkowość reaktywna często jest konsekwencją niedokrwistości, najczęściej z niedoboru żelaza lub hemolitycznej.


Chcesz pomóc Pacjentom i ich bliskim, szukającym niespokrewnionego Dawcy szpiku?[Zarejestruj się](/zarejestruj-sie-teraz "Zarejestruj sie teraz")
### Objawy nadpłytkowości samoistnej


Przez wiele lat **nadpłytkowość samoistna może przebiegać bezobjawowo**. Objawy, które później się pojawiają zależą od stopnia zaawansowania choroby, liczby płytek krwi i nasilenia zaburzeń czynności trombocytów. Wśród nich znajdują się **zaburzenia krążenia w małych i dużych naczyniach**, którym towarzyszą m.in.:


* bóle i zawroty głowy,
* parestezje (mrowienie, drętwienie kończyn),
* zaburzenia widzenia,
* drgawki, napady padaczkowe,
* owrzodzenia skóry,
* powikłania zakrzepowe,
* objawy choroby niedokrwiennej serca (bóle zamostkowe),
* erytromelalgia (bolesny rumień kończyn).


Ponadto symptomami nadpłytkowości samoistnej mogą być: **krwawienia z błon śluzowych i przewodu pokarmowego (rzadko) oraz umiarkowane powiększenie śledziony** (pojawia się u 20\-50% chorych).


### Rozpoznanie choroby


Dotychczas nie udało się określić specyficznego genetycznego i biologicznego markera dla nadpłytkowości samoistnej. Rozpoznanie opiera się na **wykluczeniu innych przyczyn powodujących nadpłytkowość**. W tym celu wykonuje się różne badania laboratoryjne, są to:


* **morfologia krwi obwodowej** – liczba płytek krwi (PLT) jest zwiększona, obserwuje się też nieprawidłowy kształt i wielkość trombocytów oraz zaburzenia ich czynności,
* **badanie szpiku** – w biopsji aspiracyjnej widoczne są m.in.: zwiększona komórkowość z proliferacją linii megakariopoetycznej i rozrostem megakariocytów oraz liczne olbrzymie megakariocyty; w trepanobiopsji dodatkowo czasami stwierdza się nieznaczne włóknienie szpiku,
* **badania cytogenetyczne i molekularne** – stwierdza się aberracje chromosomowe, a niekiedy również mutację V716 genu JAK\-2 i zwiększoną ekspresję genu PRV\-1\.


W ramach diagnostyki nadpłytkowości samoistnej lekarz może również zlecić wykonanie innych badań, m.in. stężenia kwasu moczowego, LDH czy stężenia trombopoetyny (TPO) w surowicy – u około 25% chorych występuje hiperurykemia oraz podwyższony poziom TPO.


### Kryteria diagnostyczne


Największe trudności w diagnostyce małopłytkowości samoistnej sprawia różnicowanie schorzenia z innymi chorobami, takimi jak: **wczesna faza czerwienicy prawdziwej, przewlekła białaczka szpikowa (CML), samoistne włóknienie szpiku, zespół mielodysplastyczny z izolowaną delecją chromosomu 5q\-**. Główną przyczyną tych trudności są podobne wyniki badań laboratoryjnych oraz zbliżony obraz cytomorfologiczny i histopatologiczny szpiku. Postawienie właściwego rozpoznania jest istotne ze względu na odmienny przebieg schorzeń i sposób leczenia.


Jak już wspomniano, trzeba także różnicować **nadpłytkowość samoistną z nadpłykowością o charakterze odczynowym (reaktywnym)**, występującą np. w: przebiegu niedokrwistości z niedoboru żelaza, nowotworów (głównie trzustki i płuc), chorób zapalnych i infekcyjnych, a także po utracie dużej ilości krwi, usunięciu śledziony, u dawców krwi oraz w niedokrwistości hemolitycznej.


### Leczenie nadpłytkowości samoistnej i rokowania


Sposób leczenia nadpłytkowości samoistnej jest **uzależniony od występowania czynników ryzyka powikłań zakrzepowo\-zatorowych**. W grupie małego ryzyka (czyli u Pacjentów w wieku poniżej 40 lat, bez objawów klinicznych), stosuje się **kwas acetylosalicylowy w niewielkich dawkach** – 50\-100 mg/d. W grupie tzw. pośredniego ryzyka (czyli u chorych w wieku powyżej 60 lat, którzy nie mają obciążającego wywiadu, ale liczba płytek krwi wynosi u nich 1 500 000/μl lub zmagają się oni z cukrzycą, nadciśnieniem, otyłością, hipercholesterolemią), lekarz indywidulanie dostosowuje terapię do stanu Pacjenta.


W grupie dużego ryzyka (wiek powyżej 60 lat lub incydenty zakrzepowo\-zatorowe w wywiadzie), a także przy wysokich wartościach liczby płytek krwi **stosuje się leki cytoredukcyjne**. Preparatem pierwszego wyboru jest hydroksymocznik w dawce początkowej 15 mg/kg na dobę. Następnie dawkę modyfikuje się tak, aby utrzymać liczbę płytek krwi na poziomie ok. 400 G/L i nie doprowadzić do niedokrwistości lub neutropenii.


U kobiet w ciąży lub planujących ciążę w celu cytoredukcyjnym (zmniejszenia liczby płytek), rekomenduje się stosowanie rekombinowanego interferonu alfa.


Chorzy muszą być pod stałą opieką specjalisty, niezbędne jest oznaczanie **poziomu płytek krwi co 2–3 miesiące**. Co ważne, **nadpłytkowość samoistna może być przyczyną nawykowych poronień lub opóźnionego wzrostu płodu**. Wówczas ciężarna powinna przyjmować kwas acetylosalicylowy, a niekiedy również heparynę drobnocząsteczkową.


**Czas przeżycia chorych z nadpłytkowością samoistną nie różni się znacząco od przewidywanego czasu przeżycia w populacji ogólnej, aczkolwiek są czynniki ryzyka (np. wiek, przebyta zakrzepica), które mogą mieć wpływ na rokowanie.**


Bibliografia:


1\. A. Szczeklik (red.), Choroby wewnętrzne, Medycyna Praktyczna, Kraków 2006, s. 1495–1498\.


2\. M. Prochorec\-Sobieszek, A. Szumera\-Ciećkiewicz, O. Szymańska\-Giemza, Diagnostyka różnicowa nadpłytkowości samoistnej, „Hematologia” 2012, t. 3, nr 3, s. 201–210\.


[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) i wymaganiach wobec Dawców szpiku. Sprawdź, czy możesz zostać Dawcą i podarować komuś drugą szansę na życie!



Link: https://www.dkms.pl/dawka-wiedzy/o-nowotworach-krwi/nadplytkowosc-samoistna-objawy-leczenie-rokowania
