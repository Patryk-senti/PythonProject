# Otyłość – przyczyny, profilaktyka, leczenie

### Przyczyny otyłości


Od 1975 roku liczba cierpiących na otyłość wzrosła trzykrotnie. W samej Polsce choruje na nią ponad 8 milionów ludzi! Szacuje się, że nadwaga i otyłość występują u 43% mężczyzn i 30% kobiet. Problem dotyczy całego świata i jest jednym z ważniejszych schorzeń cywilizacyjnych.


Ważne!Tylko 10% przypadków otyłości to tzw. otyłość wtórna, czyli wynikająca z innych chorób, takich jak zaburzenia hormonalne, stosowane leki, czynniki genetyczne.
Zdecydowana większość przypadków otyłości wynika z zaburzeń bilansu energetycznego spowodowanego nadmiernym odżywianiem. W rozwoju otyłości udział odgrywają różne czynniki:


* Środowiskowe/społeczne: m.in. łatwy dostęp i niska cena wysokokalorycznych i przetworzonych produktów czy słodzonych napojów, niska świadomość społeczna, złe nawyki żywieniowe, ograniczona potrzeba ruchu i siedzący tryb życia.
* Psychogenne: zaburzenia odżywiania, jedzenie pod wpływem emocji, depresja.
* Biologiczne: zaburzenia snu czy wpływ przewlekłego stresu.


Otyłość to nie tylko kilka zbędnych kilogramów. To tkanka aktywna hormonalnie, która przede wszystkim zwiększa ryzyko, czy wręcz jest przyczyną:


* Cukrzycy typu 2\.
* Nadciśnienia tętniczego.
* Zaburzeń przemiany lipidów (wysokie stężenie cholesteroli i triglicerydów).
* Zwiększenia ryzyka powikłań sercowo\-naczyniowych (choroba niedokrwienna serca, zawał mięśnia sercowego, udar niedokrwienny mózgu).
* Kamicy żółciowej.
* Niealkoholowej stłuszczeniowej choroby wątroby.
* Refluksu żołądkowo\- przełykowego.
* Obturacyjnego bezdechu sennego.
* Choroby zwyrodnieniowej stawów.
* Chorób nowotworowych (raka piersi, macicy, jajnika, prostaty, pęcherzyka żółciowego, wątroby, nerki i jelita grubego).


Badania obserwacyjne jednoznacznie wskazują, że nadmiarowe kilogramy zwiększają ryzyko zgonu i skracają życie.


Zostań potencjalnym Dawcą szpiku i podaruj komuś szansę na życie.[Zarejestruj się](/zarejestruj-sie-teraz "Zarejestruj sie teraz")
### W jaki sposób nadwaga i otyłość wpływają na dawstwo?


Wiemy już, że nadwaga, a w szczególności otyłość zwiększają ryzyko wielu chorób, w tym incydentów sercowo\-naczyniowych. W kwalifikacji niespokrewnionego Dawcy szpiku jego bezpieczeństwo jest priorytetem. Wszystkie stany chorobowe zwiększające ryzyko powikłań w czasie procedur pobrania zwykle są przyczyną dyskwalifikacji Dawcy. Według zaleceń Światowej Organizacji Dawców Szpiku (WMDA) otyłość z BMI ≥ 40 jest przeciwwskazaniem do rejestracji i kwalifikacji Dawcy do oddania komórek macierzystych. Ze względu na zwiększone ryzyko powikłań w trakcie znieczulenia ogólnego, Dawcy z BMI ≥35 nie są kwalifikowani do pobrania szpiku kostnego z talerza kości biodrowej.


Otyłość zatemmoże być i bywaprzyczyną dyskwalifikacji Dawcy.


### Jak zapobiegać otyłości i jak ją leczyć?


* Odżywiaj się zdrowo, czyli zgodnie z piramidą żywieniową.
* Zwróć uwagę, że w piramidzie żywieniowej umieszczono regularny wysiłek fizyczny.
* Unikaj wysokokalorycznej żywności przetworzonej i napojów słodzonych.
* Edukuj dzieci w kwestii zdrowego żywienia i zaszczep w nich miłość do sportu.


Jeśli chorujesz na otyłość, poszukaj porady specjalisty. Nowoczesne leczenie otyłości to leczenie wielodyscyplinarne, szczególnie jeśli otyłości towarzyszą choroby takie jak cukrzyca, nadciśnienie tętnicze, zaburzenia gospodarki lipidowej, a BMI przekracza 35\. W tej sytuacji zwróć się po pomoc do centrum leczenia otyłości. Tam stan Twojego zdrowia zostanie sprawdzony kompleksowo, włączając w to psychologiczne aspekty nieprawidłowych wzorców żywieniowych, reedukację żywieniową, możliwość leczenia farmakologicznego czy zasadność leczenia operacyjnego. Takie leczenie jest finansowane również przez NFZ.


Pamiętaj:Nie ma jednej prawidłowej diety! W badaniach naukowych nie wykazano wyższości którejkolwiek z dostępnych diet, włączając w to diety oparte na okresach postu (intermittent fasting). Wszystkie diety są tak samo skuteczne, jeśli stosujemy je konsekwentnie. Prawidłowa dieta, to zdrowa dieta z odpowiednią liczbą kalorii. Regularny wysiłek fizyczny jest niezbędny w przywróceniu i utrzymaniu prawidłowej masy ciała.

[Dowiedz się więcej o procesie rejestracji](https://www.dkms.pl/dawka-wiedzy/o-rejestracji) w bazie potencjalnych Dawców szpiku. Dołącz do nas już dziś i podaruj komuś drugą szansę na życie!



Link: https://www.dkms.pl/dawka-wiedzy/zdrowy-dawca/otylosc-przyczyny-profilaktyka-leczenie
